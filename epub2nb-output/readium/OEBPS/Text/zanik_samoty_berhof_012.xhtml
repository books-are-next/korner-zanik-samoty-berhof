<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zanik_samoty_berhof-8</title>
		<link href="../Styles/zanik_samo_idstyles.css" rel="stylesheet" type="text/css"/>
	</head>
	<body id="zanik_samoty_berhof" xml:lang="cs-CZ">
		<div>
			<p id="toc_marker-7" class="MLP-uroven2-kapitola">7<br/>Cesty ze samoty</p>
			<p class="MLP-text-bez1radku">Odhodlání, s&#160;jakým se vracela z&#160;města, opouštělo Ulriku, sotva se blížila k&#160;domovu. Slunce dosud nezalézalo, nepršelo, jak se zdálo zrána, neočekávaně<a id="x.37095"></a> se oddálil dnešní soumrak. Všechno bylo jiné, než si myslela. Z&#160;komína se kouřilo, vrata nebyla zaklínovaná a&#160;nikdo neměl svázané ruce. Otec pokuřoval a&#160;vedle něho na lavici se ohřívala Tylda.</p>
			<p class="MLP-text">Dívku vítal jeden z&#160;nejpokojnějších večerů odcházejícího podzimu. Příliš pospíchala s&#160;návratem. Raději by se byla proplížila do zabedněného stavení někdy za tmy.</p>
			<p class="MLP-text">Všichni byli venku. Vynesli dokonce z&#160;podkroví v&#160;houních zabaleného Ericha, kterému se za dívčiny nepřítomnosti viditelně ulevilo. Nastavoval pobledlé čelo zbývajícímu slunečnímu svitu a&#160;hlídal fenu na březích, aby se nedostala k&#160;potoku.</p>
			<p class="MLP-text">Ani ta neoznamovala Ulričin návrat aspoň zavytím. Byli příliš zaujati bystřinou, dívka slyšela jejich hlasy a&#160;smích a&#160;ploužila se jako stín soumrakem a&#160;nikdo jí těch pár zbývajících kroků nepomohl s&#160;nákladem, který se do kopce pronesl.</p>
			<p class="MLP-text">Pod strženým můstkem čistil Karleman nožem úlovky; samopal zapomněl ve vratech. Chlupaté předloktí měl pokryto svítivými šupinami; také on se věnoval večernímu lovu. Všem se vyhnout nemohl.</p>
			<p class="MLP-text">Zahradou se nedalo projít. V&#160;tůňce na konci pozemku se v&#160;podkasaném řeholním hávu brodila sestra Salome. Paže měla nahé, hlavu odkrytou, s&#160;vlasy kraťounkými zrovna jako na té fotografii, co viděla Ulrika na radnici.</p>
			<p class="MLP-text">V&#160;porovnání se snímkem byl sestřin obličej změněn stříbrosvitem protékající vody. Byl v&#160;něm jas mladých dívek, které se zahledí do vírů, aby v&#160;odplouvajících květinách hledaly věčnou odpověď o&#160;svém nastávajícím.</p>
			<p class="MLP-text">Byl to dnes asi významný den, že se pstruzi objevili na svém oblíbeném místě v&#160;této roční době. Jako by sama příroda tušila změnu a&#160;nabízela poslední příležitost k&#160;zachování života, dokud se toky nepokryjí ledem. Pstruzi opustili úkryty v&#160;děrách podemletých břehů a&#160;olší, aby se třeli v&#160;ztišeném úplavu s&#160;tvrdým dnem.</p>
			<p class="MLP-text">–&#160;Tady?&#160;– řekla Salome, když zastínila tůňku svým tělem.</p>
			<p class="MLP-text">Pod ní v&#160;hlubině zavířil písek a&#160;mihly se jakési rychlé stíny, voda se pěnila a&#160;narážela o&#160;kameny. Salome odhodila vláčecí udici a&#160;spodní sukni si uvázala nad stehny.</p>
			<p class="MLP-text">Zatajila dech. Od samého dna se odpoutalo zlaté, červeně kropenaté tělo horského pstruha, už svým tvarem uzpůsobené k&#160;věčnému sváru s&#160;prudkým živlem. Pstruh se dral k&#160;zbytečkům světla a&#160;byl zřejmě neméně silný než proud, když se dokázal udržet zdánlivě bez hnutí na místě. Temný na hřbetě, zlatožlutý v&#160;bocích odhodlával se k&#160;poslednímu skoku. Dál už nemohl. Co ho vede k&#160;předem marnému zápasu, že si ani neodpočine ve zpětné vodě? Tam výš už nenajde pokračování života ani nepatrné mušky nebo žáby k&#160;obživě, a&#160;přesto se hodlá vymrštit.</p>
			<p class="MLP-text">Salome cítila úporný svár ryby s&#160;přesilou, spatřila nepřirozeně se zvětšující oko na hladině. Cizí síla musela napomoci vodě, aby zastavila tohoto jediného malého pstruha. Snad vytušil, že má v&#160;dráze hráz vytvořenou člověkem, a&#160;přesto ho nutí mocná síla ke skoku na holé kamení a&#160;zrezivělé střepiny po granátech. Jako je pud sebezáchovy, je také nutkání k&#160;smrti!</p>
			<p class="MLP-text">Salome uvolnila kus hráze, zával kalu smetl rybku právě při skoku. Celé řady stínů, dosud narovnaných proti proudu, se rázem rozutekly.</p>
			<p class="MLP-text">–&#160;Alles schlimm, Schwester!&#160;– vykřikl Karleman na břehu.</p>
			<p class="MLP-text">Ulrika zůstávala na okraji zahrady, i&#160;když se mohla nepozorovaně dostat domů. Viděla, jak jeptiška sestupuje po pás do hloubky a&#160;vybírá si kámen. Udeřila pak tímto balvanem o&#160;jiný, mnohem placatější v&#160;mělčině. Voda zkropila kus břehu a&#160;postříkala řádovou sestru až k&#160;hlavě.</p>
			<p class="MLP-text">Salome nadzvedla spodní kámen.</p>
			<p class="MLP-text">Pod ním leželi dva kovově zbarvení pstruzi jako praví Tauforellen z&#160;Černého lesa. Úder zastihl ryby ve chvíli tření. Nebyly však mrtvé, pouze omráčené, když je nabrala jeptiška do svých dlaní. Pstruzi opět ožívali, mrskali a&#160;šlehali sestřinu kůži na rukách a&#160;silnější z&#160;nich se vymrštil. Obloukem zapadal zpátky do vod potoka, druhého však měla Salome pevně v&#160;hrsti a&#160;z&#160;perlivé tříště zvedala svůj úlovek, aby jej ukázala Ulrice.</p>
			<p class="MLP-text-bez1radku--12-0">Děvče na sestru nepočkalo, zmizelo někam do stavení. Koš ležel na kraji chodby. Na proutěném dně našla Salome víc, než mohla předpokládat. Kromě léků objevila vojenské známky, signální pistoli s&#160;třemi patronami a&#160;číslice šifry v&#160;plechu. Ostrými tahy kurentového písma zářilo vepsané Heuschuppen jako volání k&#160;poslednímu pochodu.</p>
			<p class="MLP-text">Z&#160;hloubi domu zaznívala harmonika a&#160;Habiger vyzpěvoval: Hoří sláma, hoří statek… Od pozdního odpoledne se dělil s&#160;Karlemanem o&#160;poslední láhev jalovcové. Na plotně popraskával omastek a&#160;Tylda v&#160;zástěře smažila pstruhy. Karleman šel pro dřevo, zavíral vrata a&#160;odváděl krávu do chléva.</p>
			<p class="MLP-text"><span>Salome se dotýkala vrypů v&#160;plíšcích. Výzvu k&#160;zániku mohla pocítit pouhým hmatem. Před blízkou zimou byl tento dům, který měli opustit, přece jen bezpečný. Na dvoře se otáčelo listí ve větru a&#160;lesy kolem zašuměly. Byl konec jasného dne, z&#160;kopců se hrnula hrozivá noc.</span></p>
			<p class="MLP-text">Na chodbě ležely dívčiny boty a&#160;starý kabát. Salome se ani nezastavila, hned vpadla dovnitř. Najednou neviděla nic. V&#160;klenuté kobce popraskávala hořící polena, někde v&#160;páře, s&#160;táhlým šploucháním přetékala voda. Ulrika si právě vlezla do měděného kotle a&#160;celá se v&#160;něm blaženě stočila.</p>
			<p class="MLP-text">Tak ji zastihla řádová sestra.</p>
			<p class="MLP-text">–&#160;Ty ses sešla s&#160;mužem!&#160;–</p>
			<p class="MLP-text">Ulrika málem ponořila namydlenou hlavu, jak se vylekala náhlé­ho oslovení, v&#160;páře sotva tušila obrysy sestřiny postavy.</p>
			<p class="MLP-text">–&#160;Kdo to byl, Ulriko?&#160;–</p>
			<p class="MLP-text">–&#160;Mluvila jsem s&#160;panem farářem,&#160;– odpověděla, jako když trucuje dítě. Zachytila se obruby kotle a&#160;zase se z&#160;něho vynořila.&#160;– Zrovna zamykal kostel, že spěchá na vlak…&#160;–</p>
			<p class="MLP-text">Salome se musela naklonit, aby našla lesk dívčiných očí.</p>
			<p class="MLP-text">–&#160;Tak, a&#160;co říkal?&#160;–</p>
			<p class="MLP-text">Ulrika měla čelo pokryté mydlinovou pěnou, začínala ji štípat v&#160;očích a&#160;po nahých zádech stékala palčivá krůpěj potu.</p>
			<p class="MLP-text">–&#160;Nesl si batoh a&#160;v&#160;poledne ani nezvonili… jenom že ta sestra půjde napřed.&#160;–</p>
			<p class="MLP-text">–&#160;Co dál?&#160;–</p>
			<p class="MLP-text">Jeptiška se už nevyptávala, vojenské známky mohla uschovat v&#160;sukni. To děvče říkalo holou pravdu. Na tváři jí vyvstal pot, stála v&#160;těsné blízkosti kotle a&#160;promáčený šat se jí nalepil k&#160;tělu. Nemohla jej se sebe stáhnout a&#160;také se ponořit do horké vody, zbývalo málo času.</p>
			<p class="MLP-text">Děvče se přestalo umývat, spočívalo na dně kotle. Pěna začínala opadávat, polena dohořívala.</p>
			<p class="MLP-text">–&#160;Kdy půjdete, sestro?&#160;–</p>
			<p class="MLP-text">–&#160;Brzo.&#160;– Část mydlin přetekla přes okraj kotle, měď zasyčela a&#160;Salome musela o&#160;krok ustoupit.&#160;– Hned ráno, Ulriko.&#160;–</p>
			<p class="MLP-text">Děvče si lilo na hlavu dešťovou vodu z&#160;vědra. Spláchnuté vlasy visely jako slizké šlahouny po zádech. A&#160;pak Ulrika požádala.</p>
			<p class="MLP-text">–&#160;Sestřičko, jděte kousek pryč. Já se stydím.&#160;–</p>
			<p class="MLP-text">Salome se zastyděla možná víc než dívka. Šla až ke zdi a&#160;otevřela si uzounké okno do dvora. Pára se valila přes její hlavu do sychravého vzduchu a&#160;vítr ji rval na cáry a&#160;unášel k&#160;holým javorům.</p>
			<p class="MLP-text">Sestra se nepohnula. Děvče vylezlo z&#160;kotle nahé. Stálo na cihlové podlaze. Pára začínala řídnout. Ulrika si natáhla šaty rovnou na mokré tělo.</p>
			<p class="MLP-text">–&#160;Sestřičko,&#160;– oslovila mlčící jeptišku,&#160;– proč jste se vlastně nikdy nevdala?&#160;–</p>
			<p class="MLP-text">Salome se neodvracela od průzoru do tmy. Snad slyšela ve skučení větru nad holými javory zpěv svých řádových družek. Byly dávno mrtvé nebo roztroušené po ústupových silnicích a&#160;posledních klášterech, v&#160;duchu si přivolávala jejich pomoc; těsná prádelna se jí měnila ve vlídnou klášterní celu.</p>
			<p class="MLP-text">–&#160;Život není jenom muž, Ulriko,&#160;– promluvila do dvora.&#160;– Tam venku přece chodí spousta žen, co se nevdaly. Chudinky. Ještě čekají, že najdou toho pravého, a&#160;nevědí, jak to otupuje…&#160;–</p>
			<p class="MLP-text">Pod okapem tiše fučel vítr. Beata, Pia, Monika, potřebovala by je všechny u&#160;sebe jako při večerní pobožnosti. Es kom-me, es kom-me Herr zu mir. Die Tat nur kann ihn lo-hen… Už přichází, už si jde pro mne Pán; jen skutkem mohu ho chválit… Ty hlasy se zdusily v&#160;zamřížovaných celách, jak ovce očekávají svůj nový úděl, jen Salome je ještě na cestě.</p>
			<p class="MLP-text">–&#160;My jsme o&#160;něco silnější, Ulriko,&#160;– řekla beze smutku, ruce jí sjely k&#160;tělu a&#160;zavřela okénko na dvůr,&#160;– protože jsme se rozhodly žít samy a&#160;nečekáme na nic. Tím je nám líp.&#160;–</p>
			<p class="MLP-text">Jeptiška usedla na bednu s&#160;poleny, pěstí si podepřela bradu; ve šmolkově modrých zdech prádelny se osvěžil vzduch. Dívka si splétala copy a&#160;v&#160;třpytu sražených kapek bylo její čelo očištěné, takřka průhledné, občas v&#160;něm zatepalo pár znatelných žilek. Tolik čistoty řádové sestře stačilo.</p>
			<p class="MLP-text">–&#160;Erich tu zůstane,&#160;– oznámila. Polovinou zbylého zlata zaplatí za pobyt Habigerovi, ostatní nechá i&#160;s&#160;léky děvčeti.&#160;– Když se nevrátíme do Vánoc, zavez ho sama k&#160;mamince. Ať umře doma. Náš pochod by nevydržel.&#160;–</p>
			<p class="MLP-text">Ulrika brala sáček a&#160;bylo to jako slib.</p>
			<p class="MLP-text">–&#160;V&#160;kopcích se vyznáš,&#160;– pokračovala jeptiška,&#160;– po Novém roce bude světleji. S&#160;tebou projde líp… vezmi ho na saních.&#160;–</p>
			<p class="MLP-text">Vlasy osychaly.</p>
			<p class="MLP-text">–&#160;V&#160;Bruntálu je taky klášter, kdybys tam chtěla,&#160;–</p>
			<p class="MLP-text">–&#160;Už ne, sestro,&#160;– řekla Ulrika a&#160;chystala se odejít z&#160;kobky. Salome ji ještě pozdržela:</p>
			<p class="MLP-text">–&#160;Nechceš se pomodlit, Ulriko?&#160;–</p>
			<p class="MLP-text">Dívka se u&#160;dveří s&#160;úžasem otočila.</p>
			<p class="MLP-text">–&#160;Tady?&#160;–</p>
			<p class="MLP-text"><span>–&#160;To máš přece jedno, kde,&#160;– usmívala se jeptiška.&#160;– Naposledy, Ulriko… za zdar další cesty, aby tebe i&#160;Ericha anděl strážný ochránil.&#160;–</span></p>
			<p class="MLP-text">Děvče položilo sáček na lavici a&#160;pokleklo vedle Salome na zmáčenou podlahu.</p>
			<p class="MLP-text">–&#160;Pomodlit se za vás můžu,&#160;– řeklo.</p>
			<p class="MLP-text-bez1radku--12-0">Hodiny na zdi cvakly a&#160;začínaly odbíjet osm. Na plotně se připálil omastek a&#160;Tylda vyhodila z&#160;okna připečené pstruhy. Habiger přestal týrat harmoniku.</p>
			<p class="MLP-text">–&#160;Tlačí mě řemen, chasníku,&#160;– oznámil Karlemanovi, aby ho vystřídal.</p>
			<p class="MLP-text">–&#160;Půjčíš mi svůj nastroj?&#160;–</p>
			<p class="MLP-text">–&#160;Ako sa páči,&#160;– učinil gesto Habiger a&#160;vzal si nabízenou cigaretu. Samopal s&#160;tlumokem měl esesman na lavici, byl už připraven na cestu. Než uchopil harmoniku, dal do středu stolu objemnou plechovku.</p>
			<p class="MLP-text">–&#160;Semelem to? Originál brazil. Domů ji už nepřinesu.&#160;–</p>
			<p class="MLP-text">Tylda se na Karlemana poprvé se zalíbením zadívala, byl to přece jen silný chlap. Tukem na smažení si ulízl vlasy. Poradil jí:</p>
			<p class="MLP-text">–&#160;Strč si kafemlejnek mezi nohy!&#160;– A&#160;k&#160;Habigerovi napřáhl polní plecháček.&#160;– Přilej mi nějaké noty.&#160;–</p>
			<p class="MLP-text"><span>Tylda začala mlít do taktu na stoličce u&#160;sporáku a&#160;Karleman spustil:</span></p>
			<p class="MLP-text">Der Buá schlagt die Zit-her, sein Diandl singt da zuá…</p>
			<p class="MLP-text">Vyřvával tyroláckou odrhovačku a&#160;okovanou botou si podupával do taktu. Nejvíc Habigera rozveselil, když pozvedl svou trestaneckou hlavu a&#160;začal jódlovat: Di-hol-la die-e-di-o&#160;hol-la-di-ó.</p>
			<p class="MLP-text">Rozléhalo se to celým stavením a&#160;Habiger přiléval do hrnku.</p>
			<p class="MLP-text">Und so schlagens und singens bis in da Fruáh…</p>
			<p class="MLP-text">Karleman vypil pálenku naráz, otřel si rty a&#160;bylo po zpěvu.</p>
			<p class="MLP-text">–&#160;Pantáto!&#160;– Zadíval se na Habigera.&#160;– Nechceš se podívat, jestli venku neprší?&#160;–</p>
			<p class="MLP-text">–&#160;Ani bych neřekl,&#160;– odvětil Habiger,&#160;– nemám právě potřebu.&#160;–</p>
			<p class="MLP-text">Karleman byl jiného mínění. Popadl hospodáře Habigera za lí­mec a&#160;za kalhoty a&#160;vyhodil ho ze světnice zrovna tak, jako se vy­hazuje z&#160;krčmy. Habiger si sotva uvědomil, že za ním zavřeli na zástrčku.</p>
			<p class="MLP-text">Chystal se, že začne bušit do dveří, křičet a&#160;vyhrožovat sekerou. Ale odvážil se jen zamumlat a&#160;usedl na schody v&#160;síni.</p>
			<p class="MLP-text">Pak se zasmála Tylda.</p>
			<p class="MLP-text">Ve světnici zhasli petrolejku. Habiger za dveřmi ještě posmrkával a&#160;vzdychal.</p>
			<p class="MLP-text">–&#160;Tuhle zimu nepřežiju,&#160;– sdělil Ulrice, když vyšla z&#160;prádelny a&#160;minula ho bez zastavení.&#160;– Mám takový píchání v&#160;zádech. Život mě nějak omrzel, dcerko…&#160;–</p>
			<p class="MLP-text">Ulrika se zavřela ve své komoře. Pak zavládlo na statku naprosté ticho. Jakási neproniknutelná předtucha zalehla dům, prázdnota, v&#160;níž se zdusilo Habigerovo kašlání i&#160;Tyldiny vzdechy. Sebemenší šepot by zůstal bez ozvěny, neboť na Berhof pronikal závan první mrazivé noci.</p>
			<p class="MLP-text">Jejich kroky se šouravě ozvaly v&#160;síni. Ještě za hluboké tmy vycházely z&#160;domu obě postavy v&#160;řádových hábitech. Ta vzadu šla o&#160;něco pomaleji a&#160;nesla si hůl s&#160;rancem.</p>
			<p class="MLP-text">–&#160;Die Kugel blieb in der Wand stecken,&#160;– vykládal něco bručivě esesman,&#160;– er hat die Tür offen lassen und lief was er konnte…&#160;–</p>
			<p class="MLP-text">O&#160;čem jiném taky mohl vyprávět než o střílení? Salome zatápala podél zdi a&#160;zastavila se.</p>
			<p class="MLP-text">–&#160;Nun aber muss geschieden sein.&#160;–</p>
			<p class="MLP-text">Ulrika uslyšela, jak jeptiška ťuká holí na okno její komory a&#160;tichounce volá:</p>
			<p class="MLP-text">–&#160;Ulriko?&#160;–</p>
			<p class="MLP-text">Dívka ze svého úkrytu nevystoupila, ani se neozvala.</p>
			<p class="MLP-text">–&#160;Ta spí jak dělo!&#160;– nečekaně řekl česky Karleman a&#160;vykročil ze dvora. Samopal si nesl jako děcko v&#160;náručí, zpod hábitu mu čouhaly vojenské kalhoty.</p>
			<p class="MLP-text">Jeptiška otálela, škrábala holí po římse v&#160;naději, že někdo vyhlédne.</p>
			<p class="MLP-text">Ulrika nevystoupila z&#160;přítmí u&#160;chléva. Byla rovněž přichystaná k&#160;cestě, přes hlavu měla černý šátek. Pozorovala, jak esesman otvírá vrata, odhazuje závoru do potoka. Jeptiška se táhla se svým rancem a&#160;připojila se k&#160;té obrovité postavě v&#160;temnotě.</p>
			<p class="MLP-text">Bylo slyšet slabé šplíchání, když přecházeli potok. Ve tmě byla cesta ztracená, obě postavy se sotva ploužily; jejich kroky doznívaly po kamení. Čekal je les čišící chladem a&#160;zetlelým listím.</p>
			<p class="MLP-text">Teprve když je přestalo být vidět i&#160;slyšet, vystoupila Ulrika z&#160;úkrytu. K&#160;smrti ji vylekalo zachrastění slámy hned za ní. Kdosi ji odstrčil ze dveří. Z&#160;chléva se vyhrabal Habiger, sotva vetřelci opustili usedlost, a&#160;v&#160;podvlíkačkách vlítl na dvůr. Bosé nohy mu pleskaly po síni a&#160;vzápětí se nesl křik jako v&#160;dobách před příchodem řádových sester:</p>
			<p class="MLP-text"><span>–</span><span>&#160;Tak! Ale okamžitě jdu pro četnictvo. Ti už ti zrychtujou zadnici…&#160;–</span></p>
			<p class="MLP-text">–&#160;Neřvi,&#160;– požádala Tylda, hrabala se z&#160;peřin a&#160;pak si chystala kufr na cestu,&#160;– urve mně to palici.&#160;–</p>
			<p class="MLP-text">–&#160;Ven z&#160;pelechu,&#160;– přikazoval Habiger.&#160;– To ti nestačilo celou válku, běhno německá… Kobylo říčná! Teď s&#160;váma zatočím. Já jsem tady domácí!&#160;–</p>
			<p class="MLP-text">Ulrika dál neposlouchala. Mohla využít rámusu a&#160;zmizet. Věci si dávno připravila a&#160;nanosila k&#160;půdě. Rozloučila se jenom s&#160;nic netušící fenou a&#160;přivázala ji na řetěz.</p>
			<p class="MLP-text-bez1radku--12-0">Říčka světélkovala, ještě vládla noc. S&#160;tvářemi ve vodě leželi lidé a&#160;pili. Objevili hraniční potok jako zjevení. Byli to mladí chlapci, zbraně a&#160;boty si nesli přes ramena.</p>
			<p class="MLP-text">Ukojili žízeň a&#160;říčka je nyní vyprovázela veselým šuměním nahoru do lesů. Nad hřebeny se táhl pás prvního světla, ale při zemi zůstala tma. Jejich kroky nebylo slyšet, drželi se v&#160;malých vzdálenostech za sebou a&#160;ani větévka nezapraskala. V&#160;šeru před nimi se vynořovaly pařezy a&#160;obrysy ovčáckých ohrad.</p>
			<p class="MLP-text">Ještě dál čekala louka a&#160;na ní seník s&#160;doškovou střechou: ponurá Heuschuppen.</p>
			<p class="MLP-text">Tři červené světlice z&#160;Berhofu sem měly svolat všechny, kdo ještě v&#160;horách zbyli se zbraněmi.</p>
			<p class="MLP-text">Poručík čekal na seně pod střechou seníku. Dlouho se nic nedělo. Dalekohledu pro malou světelnost použít nemohl; cigaretovým popílkem si natřel brýle, aby se skla neleskla.</p>
			<p class="MLP-text">Stezka od hranic začínala ožívat. První se na louce objevil Karleman a&#160;prohlížel si šlépěje na zemi. Ten, kdo je zanechal, nepřišel bosý.</p>
			<p class="MLP-text">Předjitřním vzduchem se neslo teskné zahoukání z&#160;lesa. Bylo už příliš mnoho světla, aby to mohla být sova. Za Karlemanem se dobelhala k&#160;seníku jeptiška.</p>
			<p class="MLP-text">Z&#160;lesa odpovídalo hvízdání poraněného králíka. Obě postavy zmrtvěly. Pískání ustalo, z&#160;ranní šedi vylézaly bosé postavičky. Byl to chatrný hlouček, pět odraných kluků, víc nikdo.</p>
			<p class="MLP-text">Poručík uhnul hlavou od skuliny vikýře. Jeho lidé čekali s&#160;kulometem na trojhranu. Nemusel ani volat pohotovostní oddíl, zvládli by to sami. Ještě nedával pokyn k&#160;palbě.</p>
			<p class="MLP-text">Dole se ozývaly veselé dětské hlasy a&#160;chřastění odkládaných zbraní.</p>
			<p class="MLP-text">–&#160;Alle sind da?&#160;– promluvil jediný ženský hlas mezi nimi.</p>
			<p class="MLP-text">–&#160;Jawohl, Schwester.&#160;–</p>
			<p class="MLP-text">Poručík uslyšel, jak někdo zdola zkouší poklop k&#160;seníku. Dal ho pevně zatížit kládami, ti zespod bušili pažbou. Poručík si očistil brýle, loktem odhrnul seno a&#160;zuby odjistil granát.</p>
			<p class="MLP-text">Bušení do půdy ustalo, granát ještě dolů nepustil. Čekal, až se víc přiblíží ono vzdálené vrčení pod lesem.</p>
			<p class="MLP-text">–&#160;Wo gings’ denn hin?&#160;– bavily se děti.</p>
			<p class="MLP-text">–&#160;Nach Schlesien.&#160;–</p>
			<p class="MLP-text">–&#160;Mit seiner Frau bist du?&#160;–</p>
			<p class="MLP-text">Auto pod svahem zabíralo naprázdno, motor hrčel.</p>
			<p class="MLP-text">–&#160;Mit welcher Frau?&#160;–</p>
			<p class="MLP-text">–&#160;Mit der Mici,&#160;– smáli se dole ti kluci. Pak ztichli. Uslyšeli zvuk za lesem.</p>
			<p class="MLP-text">–&#160;Was horchst du denn?&#160;– řekl dětský hlas v&#160;náhlém tichu.</p>
			<p class="MLP-text">V&#160;tom okamžiku otevřel poručík dlaň.</p>
			<p class="MLP-text">Kluci vstávali ze slámy a&#160;napolo oblečení vybíhali ven z&#160;Heuschuppen. Nejpozději pochopil Karleman, co se stalo. Do seníku spadl ruční granát. Výbuch vzápětí vyrazil dvířka ze závěsů a&#160;od stropu se sypala prkna.</p>
			<p class="MLP-text">Seník byl obklíčen.</p>
			<p class="MLP-text">Z&#160;vikýře se vysunula hlaveň kulometu. První dávka prořízla vpůli pohraniční louku. Střely hryzaly v&#160;trávě a&#160;ty odražené skřípaly po kamení. Nastala palba. Kluci na louce klesali a&#160;zvedali ruce, tři se stačili skrýt za zídkou. Prostorná louka se naplnila dýmem po střelném prachu, nestříleli jen vojáci z&#160;vikýře. Z&#160;protějšího lesa se kryli lidé z&#160;přepadové skupiny, cvočky na jejich výložkách se leskly.</p>
			<p class="MLP-text">Poručík klečel za trámem a&#160;viděl, jak jeden z&#160;běženců využívá čmoudu a&#160;snaží se dostat podél seníku k&#160;ohradám. Nedoběhl. Svítící střely ho zasáhly do půli zad.</p>
			<p class="MLP-text">To byl kulomet.</p>
			<p class="MLP-text">Ze střechy seníku se sypaly došky a&#160;prázdné nábojnice. Poručík slezl dolů. Byla tam hromada drti a&#160;to, co zbylo z&#160;Karlemana. Dal pokyn k&#160;zastavení palby, nikdy nevychutnával masakr až do konce.</p>
			<p class="MLP-text">Poslední dávka zalétla k&#160;vrcholkům lesa. Bylo po všem. Kulomet utichl a&#160;kluci za zídkou leželi s&#160;hlavami položenými na bok, jako by takto odvrácení naslouchali otřesům v&#160;lesní půdě. Příliš dobře se kryli, když opětovali palbu. Jinam to ani nemohli dostat. Hlavy měli všichni prostřelené takřka na stejných místech, že by se skrz průstřely možná dalo dívat.</p>
			<p class="MLP-text">Osvětlovací granát dopadl na mýtinu spíš pro jistotu, aby ozářil zabité lidi. Z&#160;lesa vycházeli muži v&#160;uniformách. Našli jeptišku přikrčenou za pařezem. Odštípnutá tříska ji udeřila do čela. Pohybovala rty, ale šlo jí to ztěžka, měla ústa plná hlíny a&#160;stékající krve. Dávno přestala vnímat všechno kolem sebe. Modlila se?</p>
			<p class="MLP-text">Obstoupili ji a&#160;poručík v&#160;brýlích řekl:</p>
			<p class="MLP-text">–&#160;To je ona!&#160;–</p>
			<p class="MLP-text">Obrátila se po hlase. Po její tváři se šířilo něco jako úsměv, jako by poručíka poznala mezi všemi, kteří ji obklopili. Tak tedy vypadáš, říkal ten úsměv, takový jsi…</p>
			<p class="MLP-text"><span>–&#160;Ruce vzhůru!&#160;– křikli na ni tři současně, když sáhla pro něco pod šaty. Padl ještě jediný výstřel. Tělo řádové sestry se skulilo do mechu a&#160;z&#160;hábitu vypadla ruka. Našla, co hledala. Místo zbraně svírala kříž.</span></p>
			<p class="MLP-text">Vojáci obrátili mrtvou.</p>
			<p class="MLP-text">–&#160;Zbraň u&#160;sebe nemá, pane poručíku,&#160;– hlásil četař.</p>
			<p class="MLP-text">–&#160;Chudák ženská, co do toho lezla,&#160;– bavili se vojáci mezi sebou a&#160;zapalovali si cigarety.&#160;– Kolik jí může být?&#160;–</p>
			<p class="MLP-text">–&#160;Na klášter jí byla fakticky škoda.&#160;–</p>
			<p class="MLP-text">Poručík schoval služební pistoli do pouzdra. On na ženu nevystřelil, byl to přímý zásah z&#160;pušky. Nemělo smysl hledat viníka. V&#160;horách už bylo ticho, takové mlčení, že uslyšeli šumění říčky daleko za lesem, a&#160;teprve tak si uvědomili, že to, co se odráží v&#160;očích mrtvých, je už denní světlo.</p>
			<p class="MLP-text">–&#160;Zahrabte je tady,&#160;– řekl a&#160;překročil nohu vyčuhující z&#160;černého hábitu. Do mužských bot na odřeném lýtku spěchal hádek čerstvé krve.</p>
			<p class="MLP-text">–&#160;Co s&#160;tím křížem?&#160;– ptali se ho.</p>
			<p class="MLP-text">–&#160;Nechte jí to,&#160;– řekl,&#160;– byla přece taky voják.&#160;–</p>
			<p class="MLP-text">Jeho poslední protivník; dokázala překonat ženský úděl a&#160;umírat jako muž. Sklonil se k&#160;Salome a&#160;aspoň jí zatlačil ty zářící, osvobozené oči.</p>
			<p class="MLP-text-bez1radku--12-0">Než se stačil Habiger dohodnout s&#160;Tyldou, měl dům plný vojáků. Zajeli vojenským autem pod svah, obklíčili usedlost a&#160;záhy se uvnitř ozvalo dupání okovaných bot a&#160;bušení do všech dveří. Dokonce vyvedli z&#160;chléva krávu. Do světnice vstoupil důstojník s&#160;mapou v&#160;ruce. Kolem Berhofu měl zakresleno kolečko a&#160;křížek.</p>
			<p class="MLP-text">–&#160;Kdepak máte dcerku, hospodáři? Té byste mohli všichni poděkovat.&#160;–</p>
			<p class="MLP-text">–&#160;Někde tady,&#160;– hlesl Habiger. Ze stropu se na něho sypalo zrní a&#160;piliny, vojáci se nahrnuli na půdu v&#160;takovém počtu, že se strop mohl v&#160;každém okamžiku zřítit.&#160;– Kde by byla, běhá někde, přivstala si, to víte, děti…&#160;–</p>
			<p class="MLP-text">–&#160;Užil jste si taky svoje, že?&#160;– Poručík mu nabídl cigaretu a&#160;šel se podívat za pec i&#160;za dveře.</p>
			<p class="MLP-text"><span>–&#160;Svazovali nás jako dobytek, pane vojáku,&#160;– žaloval Habiger.&#160;– My jsme jenom prostí lidi…&#160;–</span></p>
			<p class="MLP-text">Poručík se po údajných stopách po poutech nepodíval.</p>
			<p class="MLP-text">–&#160;Mám je oba sebrat?&#160;– ptal se ze dveří četař.&#160;– Lůžko na půdě je studený. Jsou pryč hezkou chvilku.&#160;–</p>
			<p class="MLP-text">Poručík popadl Habigera za límec a&#160;začal jím třást.</p>
			<p class="MLP-text">–&#160;Kam šli, ty chlape? Máš tu ještě jednoho!&#160;–</p>
			<p class="MLP-text">Habiger se překvapením rozkašlal a&#160;vdechl všechen kouř.</p>
			<p class="MLP-text">–&#160;Toho kluka! Kam jsi ho schoval? Mluv! Nebo je s&#160;váma ámen. Když jsme jednou začli, tak je chci všechny!&#160;–</p>
			<p class="MLP-text">–&#160;To Ulrika.&#160;– Habiger se zmohl na odpověď, i&#160;kdyby mu měl kašel roztrhnout plíce. –&#160;Ta je taky u&#160;nich.&#160;–</p>
			<p class="MLP-text">–&#160;Cos to řekl?&#160;– Poručík ho okamžitě pustil.</p>
			<p class="MLP-text">Habiger se zmátořil a&#160;přestal kuckat, kašel mu však vehnal do očí plno slz.</p>
			<p class="MLP-text">–&#160;Je to tak, pane vojáku. Táhla s&#160;nima, bůh ví, čí je to dcera…&#160;–</p>
			<p class="MLP-text">Poručík se rozhlédl po škaredé světnici, zválených peřinách a&#160;usedlině po kávě v&#160;hrnci. Málem by chlapovi uvěřil, kdyby se mu dívka rysy v&#160;obličeji tak příliš nepodobala.</p>
			<p class="MLP-text">–&#160;Jsi pěkný dobytek,&#160;– promluvil ztišeným hlasem,&#160;– škoda, že jsi její táta, jinak bych tě na místě odstřelil. Prosím tě pěkně… kdybys mě měl někdy potkat, vyhni se mi. Jdi radši o&#160;kus dál, já ti sem taky nepřijdu.&#160;–</p>
			<p class="MLP-text">A&#160;poručík sklonil hlavu, když procházel dveřmi, aby nenarazil o&#160;trám. Habiger si stíral slzy, i&#160;přes ně viděl, jak kráčí Tylda ze stavení za důstojníkem a&#160;usmívá se na vojáky, kteří jí pomohli odnést kufr k&#160;autu.</p>
			<p class="MLP-text">Stačila během jeho hádání s&#160;vojákem pobrat spoustu věcí, i&#160;hrníček z&#160;kredence, ale nemohl jí zabránit. Prozradila by, jak přišel k&#160;hodinkám. Šel si pro rýč a&#160;lopatu a&#160;vedl vojáky za stodolu. Chtěli si odvézt strážmistra do Kolštejna.</p>
			<p class="MLP-text">Venku se ozvalo zavytí. Kdosi nakopl fenu.</p>
			<p class="MLP-text">Poručík se přestal mýt v&#160;korýtku s&#160;vodou a&#160;hned se vztyčil.</p>
			<p class="MLP-text">–&#160;Co pes?&#160;– řekl.&#160;– Pusťte toho psa! Určitě půjde za ní.&#160;–</p>
			<p class="MLP-text">–&#160;Je to fena, pane poručík.&#160;– Četař ho zachraňoval tlumeným hlasem před novou blamáží.&#160;– Ty necítí stopy!&#160;–</p>
			<p class="MLP-text">Poručík si otřel dlaně o&#160;trávu a&#160;vykročil do prázdné zahrady. Poprvé v&#160;životě někomu uvěřil&#160;– a&#160;děvče ho podvedlo. Zadíval se k&#160;obloze.</p>
			<p class="MLP-text">Proč je taková tma, copak už začne sněžit?</p>
			<p class="MLP-text">Stezka z&#160;Berhofu se zvedala příkře nahoru, mizela poručíkovi v&#160;polovině svahu, jako by se táhla přímo do nebe. Tak nízko už visely mraky.</p>
			<p class="MLP-text">Zůstal stát na konci zahrady. Další pátrání nemělo smysl, v&#160;nepohodě by jen bloudil. Mohla se mu ukrýt kdekoliv. Na tomto světě přece nemůže najít nic čistého, uvědomil si znovu, a&#160;přesto se v&#160;okolí statku rozlehlo jeho zvolání:</p>
			<p class="MLP-text">–&#160;Markétko!&#160;–</p>
			<p class="MLP-text-bez1radku--12-0">Děti už byly příliš daleko, aby zaslechly nějaký hlas z&#160;Berhofu. Když vycházely z&#160;domu, uslyšely jenom střelbu. Teď měly za sebou horský hřbitov i&#160;rozcestí za Floriánovou chalupou. Kolečka vozíku hrkotala po stále pěknější silnici.</p>
			<p class="MLP-text">–&#160;Za tím ohybem bude strom s&#160;obrázkem. Kus půjdem po rovině a&#160;pak nasednem, Erichu, a&#160;sjedeme z&#160;kopečka až dolů…&#160;–</p>
			<p class="MLP-text">Zatím to šlo dobře. Výmoly končily a&#160;tmavá čára popolézající po obloze je nedostihla. Ulrika obešla ulomenou větev a&#160;mluvila dál, aby dodala odvahy zraněnému chlapci:</p>
			<p class="MLP-text">–&#160;Neboj se, Erichu, nakonec ani nezmoknem. Uvidíš!&#160;–</p>
			<p class="MLP-text">Mužským kabátem si kryla záda, tmavým šátkem vlasy. Ještě voněly po včerejším mytí. V&#160;horském prostředí ji nemohly zaskočit žádné mraky věštící sníh. Jenom Erich nesmí prochladnout; měla ho proto položeného na peřině, při nejhorším mu hodí svůj kabát přes hlavu.</p>
			<p class="MLP-text">Už tu byl dub se svatým obrázkem.</p>
			<p class="MLP-text">–&#160;Schováme se v&#160;kostele, možná nás tam čeká. Škoda, že jsem ho neznala dřív… zahraje nám na varhany, půjčí nám peníze na vlak, to je ten nejhodnější pán na světě…&#160;–</p>
			<p class="MLP-text">Přidala do kroku, aby utekli přeháňce ženoucí se za nimi. Zatím řádila na svazích. Ulrika by potřebovala někoho, kdo by občas potlačil vozík; zachumlaný chlapec naříkal a&#160;jektal zuby, přes všechno trmácení však naslouchal, jako by mu vyprávěla pohádku před spaním.</p>
			<p class="MLP-text">–&#160;Dopadne to dobře, Erichu, už to vydrž… Na Vánoce budeš doma. Zajedeme k&#160;tvojí mamince ve Slezsku.&#160;–</p>
			<p class="MLP-text">Náhlá sněhová přeháňka udeřila dívku ze strany do obličeje. Chytilo je to nečekaně, ale v&#160;sebevětší vánici by poznala cestu. Znala zatáčky, jak za sebou následují, každý strom a&#160;každý kámen. Vejdou pod smrky, které jsou po obou stranách silnice, a&#160;ty je ochrání jako klenba v&#160;kostele.</p>
			<p class="MLP-text">–&#160;To zas přestane.&#160;– Ulrika si utáhla šátek pevněji kolem brady. Nárazy sněhu s&#160;deštěm je přepadly na konci posledního stoupání. Ani troška nepohody se však neprodrala větvemi vysokohorských smrků; sotva se ohnuly větrem. Jehličí se pročistilo, zbylé vločky se lepily na stébla travin a&#160;začínaly tát.</p>
			<p class="MLP-text">Několik se jich uchytilo na dívčině obočí a&#160;ve vlasech. Ulrika pokračovala ve vyprávění a&#160;raději se za sebe nedívala. Erich přestal sténat. Táhla dál spícího a&#160;možná umírajícího chlapce. Dodávala spíš odvahu sama sobě:</p>
			<p class="MLP-text">–&#160;Přijedu tě navštívit, až se uzdravíš. Dole mám sestry. Budu dělat s&#160;naší Kateřinou v&#160;přádelně nebo mě možná pošlou do školy. Slíbil mi to.&#160;–</p>
			<p class="MLP-text">Přeháňka přešla stejně náhle, jak začala, navíc se vyjasnilo a&#160;bylo o&#160;něco chladněji. Sníh teď padal daleko v&#160;kopcích. K&#160;hrčení vozíčku se přidalo veselé zurčení, bystřina se nadále klikatila stále podle silnice; takový doprovod by i&#160;potmě vyvedl každého z&#160;hor.</p>
			<p class="MLP-text">–&#160;Už tam budeme, Erichu,&#160;– usmála se Ulrika.&#160;– Najdem si ho. Budu mít ve městě pěkný pokojík pod střechou a&#160;hodně zdaleka se podívám na ty naše kopce…&#160;–</p>
			<p class="MLP-text">Šelestění proudů však trhalo a&#160;unášelo slova již napřed, říčka jako radostné poselství spěchala před dětmi k&#160;lidským obydlím v&#160;údolích a&#160;měnila dívčino vyprávění v&#160;málo zřetelný šum. Přes veškerou nepohodu se tady valila dolů čirá voda; přehlušila všecko. Erich Hell se už neozýval.</p>
			<p class="MLP-text para-style-override-1">Ulrika by musela začít křičet, aby ji někdo uslyšel.<span></span></p>
		</div>
</body>
</html>