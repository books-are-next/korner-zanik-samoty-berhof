<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zanik_samoty_berhof-7</title>
		<link href="../Styles/zanik_samo_idstyles.css" rel="stylesheet" type="text/css"/>
	</head>
	<body id="zanik_samoty_berhof" xml:lang="cs-CZ">
		<div>
			<p id="toc_marker-6" class="MLP-uroven2-kapitola">6<br/>Setkání</p>
			<p class="MLP-text-bez1radku">Mlha se zvedla. Mnohem dříve než v&#160;minulých dnech se odkrylo údolí a&#160;zbylé cáry se stahovaly k&#160;říčce. Slunce vyplouvalo ze zákalů nad krajinou, aby se poprvé dotklo mokrých střech Berhofu.</p>
			<p class="MLP-text">Už byl čas. Ulrika si uvázala šátek, z&#160;lavice zvedla přichystaný proutěný koš. Lístek se vzkazem uschovala do kapsy tatínkova kabátu. Jeptiška ji vyprovázela přes dvorek k&#160;vratům. Koš zavěsily přes řídítka a&#160;setřely vlhkost z&#160;rámu jízdního kola.</p>
			<p class="MLP-text">–&#160;Zpátky jdi pěšky, s&#160;kolem se zbytečně netahej.&#160;–</p>
			<p class="MLP-text">Vyměnily si sotva jediný pohled, tolik stačilo. Ulrika dobře prohlédla vypočítavost sestřiných tmavých očí.</p>
			<p class="MLP-text">Karleman významně zaťukal rukojetí nože na v<a id="x.37077"></a>rata, která sám otevřel, a&#160;přenesl dívce kolo přes potok. Bylo to zbytečné varování. Kdyby se Ulrika nevrátila do večera, posvítil by jí na cestu podpálený rodný statek a&#160;otce by našla pověšeného mezi vraty. A&#160;stalo by se ještě něco horšího: bez léků by její vinou umřel Erich Hell.</p>
			<p class="MLP-text">–&#160;Kampak?&#160;– Karleman zadržel Tyldu u&#160;chléva.&#160;– Dneska se pást nebude!&#160;–</p>
			<p class="MLP-text">–&#160;To má zůstat kráva v&#160;chlívě?&#160;–</p>
			<p class="MLP-text">–&#160;No dobře, jdi jenom do zahrady, abych vás obě pořád viděl.&#160;–</p>
			<p class="MLP-text">–&#160;Spánembohem, Ulriko,&#160;– řekla Salome a&#160;ustoupila z&#160;cesty.</p>
			<p class="MLP-text">Ulrika si vedla kolo na lepší úsek silnice, a&#160;než nasedla, ohlédla se naposledy k&#160;domu. Za příčkami ve vikýři za ní hleděl nemocný chlapec. Tušil, že děvče odchází kvůli němu, ale ani nezamával. Včera v&#160;noci opět zvracel krev. Ve vratech vedle ozbrojeného eses­mana stála řádová sestra; za nimi otálela i&#160;Tylda s&#160;krávou. Ze síně vykukoval přes dvůr dokonce otec a&#160;protíral si opuchlé oči. Příliš pozdě se vzbudil a&#160;bral do náruče naříkající fenu.</p>
			<p class="MLP-text">Ti všichni zůstali za Ulrikou, jako by se s&#160;nimi měla loučit navždy.</p>
			<p class="MLP-text-bez1radku--12-0">Dolů to šlo ještě snadno, ani se nekymácela. V&#160;posledních zbytcích mlhy minula horský hřbitov, kde ležela maminka; i&#160;rozcestí za opuštěnou Floriánovou chalupou. Kolo naráželo o&#160;kořeny a&#160;na příčné stružky svádějící vodu k&#160;příkopu; dál se silnice lepšila.</p>
			<p class="MLP-text">Ulrika se snažila upravit si šátek, který jí vytrvale sjížděl do čela, ale zase se bála pustit se řídítek. Prádelní koš balancoval na kole po křivolaké cestě; stěží brzdila ve spádu u&#160;Bergschenke. Nemusela šlapat, kolo ujíždělo údolím samo, jen se musela vyhýbat výmolům a&#160;většímu kamení.</p>
			<p class="MLP-text">Sotva skončily lesy, ukázalo se slunce i&#160;na silnici. Mnohem ostřeji než včera, a&#160;bylo navíc nezvykle chladno. Jas dívce napovídal, že dnešní den bude možná poslední v&#160;řadě bezmračných; kdo ví, zda už navečer nepřijde vítr, déšť nebo i&#160;první sníh.</p>
			<p class="MLP-text">Za dalšími ohyby cesty se před Ulrikou poprvé vynořilo městečko s&#160;vysokou radniční věží, na které vlál prapor. Jeho jasné barvy zářily nad střechami domů. To všechno se blížilo přílišným kvapem, takže nestačila ani zpomalit a&#160;vjela přímo na náměstí.</p>
			<p class="MLP-text">Zaklopýtala, když se oběma nohama současně dotkla dlažby a&#160;rázem se octla v&#160;hemžení, jaké dlouho nezažila. Lidí tu bylo tolik, jako by právě vyšli z&#160;kostela po mši, a&#160;neděle přece nebyla. Cpali se před koloniálem na svůj příděl.</p>
			<p class="MLP-text">Na lékárnu se ptát nemusela, raději vedla kolo při chodníku. Tenhle dům jediný měl zelenavou stříšku a&#160;hada v&#160;průčelí. Zvonec na dveřích zacinkal a&#160;Ulriku uvítala známá vůně koření a&#160;bylin z&#160;kopců; z&#160;polic se tiše třpytily láhve se zabroušenými hrdly, uspořádané jako stromy v&#160;průseku.</p>
			<p class="MLP-text">Tak hebké a&#160;vlídné zde vládlo šero. Stařeček v&#160;králičí vestě zametal podlahu; všude měl čisto. Velmi ho však polekala tím lístkem od sestry Salome. Mnohokrát jej četl a&#160;skládal a&#160;útržky papíru se mu sypaly na právě uklizenou zem.</p>
			<p class="MLP-text">–&#160;Raději bych se neviděl, panenko,&#160;– pravil konečně a&#160;zakryl si kapesníkem oči,&#160;– to jsou prosby ze záhrobí, co si myslíte? Podívej se dokola… všechno už vzali.&#160;–</p>
			<p class="MLP-text">Bála se, zda stařík snad nezapláče, ale on si jen kapesníkem otřel nos a&#160;vysmrkal se.</p>
			<p class="MLP-text">–&#160;Šel s&#160;tebou někdo?&#160;–</p>
			<p class="MLP-text">Trochu se uklidnil, když zavrtěla hlavou a&#160;dál luštila latinské nápisy nad šuplíky. Na pultě bylo na dně sklenice zaprášené cukroví. Takové dostala jednou od učitele Hertla, když ochraptěla a&#160;nemohla zpívat na školní slavnosti.</p>
			<p class="MLP-text">–&#160;Vy hned injekce… kdyby tady byl špitál! To kolo si dej zatím dozadu.&#160;– Lékárník ukazoval přes záclonku na besídku v&#160;zahradě.&#160;– V&#160;poledne tam budeš mít koš… můžeš počkat?&#160;–</p>
			<p class="MLP-text">–&#160;Poznám, až budou zvonit,&#160;– souhlasila Ulrika.</p>
			<p class="MLP-text"><span>–&#160;Nepoznáš nic, panenko roztomilá,&#160;– úpěl stařík spíš ze zvy­ku,&#160;</span><span>– vy </span><span>nahoře ani nevíte, že nezvoní zvony…! Jenom se podívej, bude konec světa. Ta jejich fangle zase zastavila hodiny.&#160;–</span></p>
			<p class="MLP-text">Zvedl vodové oči daleko přes radniční věž, na kterou ukazoval, za vlastní lékárnu, a&#160;ten pohled unikal do prázdného nebe.</p>
			<p class="MLP-text">–&#160;Co s&#160;námi bude? Mně už je rovných třiašedesát let…&#160;–</p>
			<p class="MLP-text">Nerozuměla jeho neštěstí. Koš nechala na pultě a&#160;lékárník zalovil ve sklenici a&#160;hrst těch cukrátek jí dal, aby prý si osladila čekání ve městě.</p>
			<p class="MLP-text">Byla ráda, když ji cinknutí na dveřích vyprovodilo zpátky do denního jasu. Slunce se dostalo přes střechy a&#160;ozářilo kašnu. Lidí chodilo už míň, a&#160;tak Ulrika nejdříve ze všeho ochutnala hašlerky.</p>
			<p class="MLP-text">Hned z&#160;první výlohy se usmívaly nakadeřené hlavy velkých panenek na hraní. Škoda, že jim nedali žádné šaty. Sklo výkladu bylo pocákané blátem a&#160;polepené proužky papíru. A&#160;tak se v&#160;něm jen matně zrcadlila Ulričina tvář a&#160;ještě také ušmourané obrysy nějakých lidí.</p>
			<p class="MLP-text">–&#160;Která se vám líbí nejvíc, slečno?&#160;–</p>
			<p class="MLP-text">Hned se otočila. Neočekávaně ji oslovili dva mládenci tak vesele, že ji nenapadlo hned utéci.</p>
			<p class="MLP-text">–&#160;Ryšavá, nebo ta brunetka, tak co? Nešla byste se s&#160;náma pobavit?&#160;–</p>
			<p class="MLP-text">–&#160;Ale?&#160;– Ulrika si musela zakrýt oči zděšením i&#160;hanbou.&#160;– Jak vás může něco takového napadnout, já nejsem vůbec odtud…&#160;–</p>
			<p class="MLP-text">Než mohla vyběhnout po chodníku, sebrali ji ti chlapci pod paží a&#160;spíš ji nesli k&#160;radnici, kde vlál tříbarevný prapor. A&#160;na kamenných schodech všechen venkovní jas mizel.</p>
			<p class="MLP-text">Poručík otevřel vojenským bodákem hovězí konzervu a&#160;posunul ji po stole k&#160;Ulrice. Sám si nalil neslazený čaj.</p>
			<p class="MLP-text">–&#160;Najez se tady, máš jistě hlad.&#160;–</p>
			<p class="MLP-text">Srkal čaj a&#160;poklidně sledoval, jak děvče začíná jíst. Přišlo z&#160;kopců a&#160;boty nemá zablácené ani zaprášené. Slétla sem nejspíš rovnou shůry.</p>
			<p class="MLP-text">–&#160;Neměj strach,&#160;– utěšoval ji,&#160;– tady tě bít nebudeme. Musíš mi říct, odkud přesně jsi.&#160;–</p>
			<p class="MLP-text">–&#160;Když já nevím, co chcete vědět.&#160;– Vzhlédla od jídla.&#160;– Nikdy jsem ve městě nebyla a… musím se vrátit do večera…&#160;–</p>
			<p class="MLP-text">Možná přeslechl poslední slova, začal si čistit brýle a&#160;zdálo se, že ho zajímají jen skla. Bez brýlí se jeho tvář celá znejasnila.</p>
			<p class="MLP-text">–&#160;Bojím se tady,&#160;– řekla Ulrika.</p>
			<p class="MLP-text">–&#160;Máš radši les?&#160;–</p>
			<p class="MLP-text">Zeptal se dost hloupě a&#160;hned si to také uvědomil. Klepl prsty o&#160;stůl, nasadil si brýle a&#160;tím se jeho tvář opět přiostřila. Děvčeti bylo tak šestnáct, žádné dítě to už nebylo.</p>
			<p class="MLP-text">–&#160;Chceš pro nás něco udělat?&#160;–</p>
			<p class="MLP-text">Přikyvovala sice s&#160;plnými ústy, ale ptala se:</p>
			<p class="MLP-text">–&#160;Jako pro koho?&#160;–</p>
			<p class="MLP-text">Hleděl přes její světlou hlavu na mapu oblasti. Převládalo tam zelené zbarvení lesních ploch, pár hnědých míst označovalo holé hřebeny. Jenom vojenské kóty a&#160;značky, ale jména žádná.</p>
			<p class="MLP-text">–&#160;Hory přece znáš!&#160;–</p>
			<p class="MLP-text">Opět jen přikyvovala.</p>
			<p class="MLP-text">–&#160;Dobře?&#160;–</p>
			<p class="MLP-text">–&#160;Narodila jsem se tu.&#160;–</p>
			<p class="MLP-text">–&#160;Pojď mi je k&#160;oknu vyjmenovat.&#160;–</p>
			<p class="MLP-text">Odhrnul kus vlajky padající z&#160;věže. Prvním nárazem oslnil Ulriku venkovní jas, musela si zaclonit oči, brzy však dokázala pohlédnout rovnou k&#160;nebi, kde se táhly výstupky hřebenů. Ulrika je prochodila ještě s&#160;oběma rodiči a&#160;sestrami nesčetněkrát, znala zpaměti, jak za sebou hory následují.</p>
			<p class="MLP-text">Když se to vzalo od jihu přes Sedlo, měl by být první Keprník, Šerák a&#160;při nich skrytý osamělý Vozka… teď však nemohla vrcholy poznat, v&#160;plechově modrém nebi se nějak celé zmenšily a&#160;vzdálily, vypadaly spíš jako namalované na pohlednicích. Vzhlížela k&#160;nim totiž z&#160;opačné strany.</p>
			<p class="MLP-text">–&#160;Německy číst umíš?&#160;–</p>
			<p class="MLP-text">–&#160;Taky,&#160;– odpověděla a&#160;poručík se vrátil za stůl, jako by sice podobnou znalost očekával, a&#160;přesto ho zklamala. Oči měl skryté za leskem v&#160;brýlích. Po kratším přemítání vytáhl ze stolu fotografii a&#160;položil ji lícem dolů před sebe.</p>
			<p class="MLP-text">Děvče pocítilo, že je rozladěn, a&#160;netušilo, čím se provinilo. Chystalo se pokračovat v&#160;jídle, neboť něco takového v&#160;životě neokusilo; ale po výplni u&#160;dveří stékalo cosi kalného, šeredně osychajícího, někdo tu zřejmě byl nedávno před nimi.</p>
			<p class="MLP-text">–&#160;Pane!&#160;– vykřiklo a&#160;pustilo konzervu.</p>
			<p class="MLP-text">Poručík se polekal, že se musel zachytit desky stolu.</p>
			<p class="MLP-text">–&#160;Teče vám tady krev po zdi.&#160;–</p>
			<p class="MLP-text"><span>Přestal se houpat na židli a&#160;udržel rovnováhu. Dívka nelhala. Trám byl tak ušmouraný, že si krvavého potřísnění předtím </span><span>nevšiml.</span><span> Sáhl do koše na odpadky a&#160;začal stírat tekutinu. Držela jako marmeláda.</span></p>
			<p class="MLP-text">–&#160;Klid, holka. To nic není. Někdo se praštil do nosu. Vidíš, a&#160;už je to v&#160;pořádku.&#160;– Šmouhy vlastně jen papírem rozmazal a&#160;přitom mluvil, aby uklidnil především sám sebe.</p>
			<p class="MLP-text">Pak s&#160;odporem odhodil papír a&#160;šel k&#160;polnímu telefonu.</p>
			<p class="MLP-text">–&#160;Zacpi si uši,&#160;– poručil dívce.</p>
			<p class="MLP-text">Stejně přestala jíst, odložila i&#160;lžíci se zbytkem masa a&#160;fazolí, konzervu nechala ležet na podlaze. Bála se, že začne zvracet. Uposlechla toho muže, a&#160;přece jen poodkryla dlaně, aby uslyšela, co říká do lesklého kolečka.</p>
			<p class="MLP-text">–&#160;Tohle si někdo vypije, četaři! Nejsme na gestapu…&#160;–</p>
			<p class="MLP-text">Připadal Ulrice jako pomatený, křičel na kovovou věc ve své pěsti a&#160;přitom mohl otevřít dveře a&#160;říci všechno přímo těm, které slyšela chodit vedle.</p>
			<p class="MLP-text">–&#160;Cože? Sám mlátí hlavou do zdi…? Vemte ho eskortou do Olomouce, ať si ho vyzpovídá, kdo chce, třeba ten jejich arcibiskup…&#160;–</p>
			<p class="MLP-text">Muž praštil sluchátkem do vidlice, zatočil jakousi kličkou a&#160;sotva slyšitelně šeptal přes celou místnost, že to vycházelo jako z&#160;opačného směru, když zasyčí had v&#160;ostružinách:</p>
			<p class="MLP-text">–&#160;Děvče! Už si můžeš ty ruce sundat… Neslyšíš?&#160;–</p>
			<p class="MLP-text">Ulrika držela mermomocí ruce u&#160;hlavy, předstírala, že vůbec neslyší, a&#160;tak musel předstoupit až před ni, zamávat jí před nosem&#160;– a&#160;teprve tomuto posunku porozuměla.</p>
			<p class="MLP-text">Snesla také předlouhý, za brýlemi ledový pohled. Snad byl uspokojen tím, co se mu na sklech odrazilo: průzračné dětské oči.</p>
			<p class="MLP-text">–&#160;Kdo by to řekl, hotová Markétka z&#160;Fausta, máš oči jak pomněnky… to se mi líbí. Dovedeš držet slovo… o&#160;werwolfech nevíš nic?&#160;–</p>
			<p class="MLP-text">–&#160;O?&#160;– Lichotkou zrozpačitěla a&#160;sklopila oči.</p>
			<p class="MLP-text">–&#160;Vojáci, co jsou teď v&#160;kraji.&#160;–</p>
			<p class="MLP-text">–&#160;Mají vypadat jako vy, nebo jako obyčejní lidi?&#160;–</p>
			<p class="MLP-text">–&#160;Třeba takhle!&#160;– pravil poručík a&#160;podal jí fotografii.&#160;– Nechci ti vyprávět, co prováděli v&#160;Polsku děvčatům, jako jsi ty.&#160;–</p>
			<p class="MLP-text">Ulriku pálily oči po slunci a&#160;především po jeho pohledech. Uvěřil jí! A&#160;teď měla před sebou sestřičku Salome vypadající k&#160;nepoznání. V&#160;uniformě, jakou nosí vrazi, co ustupovali přes kopce a&#160;věšeli na stromech lidi, které našli schované doma. Sestra měla kraťoučké vlasy jako Karleman, jenom vyznamenání na její hrudi bylo nějaké jiné, neviselo na stužce a&#160;nebyl to kříž. V&#160;sebepřímějším světle by Ulrika stejně nepochopila, že může být sestřina hlava na obrázku přilepena k&#160;mužskému tělu.</p>
			<p class="MLP-text">–&#160;Tu jsi náhodou nepotkala, že?&#160;–</p>
			<p class="MLP-text">Chtěla zapírat se stejným pohledem, ale zastyděla se. Poručík si pohvizdoval, po delší době měl lepší náladu. Ze skříně vytáhl plechovou krabici.</p>
			<p class="MLP-text">–&#160;Musím ještě pro chleba,&#160;– řekla Ulrika a&#160;vstala z&#160;lavice.&#160;– Mohla bych už jít?&#160;–</p>
			<p class="MLP-text">–&#160;Ještě jsme se nedohodli.&#160;– Přebíral nějaké obálky nadepsané v&#160;cizím jazyce a&#160;vybral docela úzké psaníčko ve staniolu.&#160;– Dostaneš něco lepšího. Jenom mi řekneš, proč máš strach jít domů, a&#160;tohle ti dám. Ochutnej.&#160;–</p>
			<p class="MLP-text"><span>Chtěla nabízený čtvereček překousnout, ale ten se jí hned přesladce rozplynul. Spolknout čokoládu nedokázala. Využila chvíle a&#160;vyhlédla na dvůr. Vojáci s&#160;puškami tam vedli k&#160;pumpě malého člověka v&#160;zaprášených šatech. Na hlavě měl vystříhané kolečko vlasů.</span></p>
			<p class="MLP-text">–&#160;Tak co, Markétko, lahoda?&#160;– usmíval se poručík a&#160;dost pozdě křikl:&#160;– Pryč od okna!&#160;–</p>
			<p class="MLP-text">Poznala už v&#160;zajatci kněze. Ruce měl za zády svázané řemenem, krev z&#160;hlavy mu ještě stékala na bělostný kolárek. Zastavili se u&#160;pumpy a&#160;vojáci mu strčili do proudu vody celý obličej.</p>
			<p class="MLP-text">Poručík musel dívku od okna odtáhnout. Bila ho přes ruce a&#160;u&#160;lavice se osvobodila. Sebrala chvatně svůj šátek, nabízené věci nechala všechny ležet a&#160;podél zdi proklouzla ke dveřím.</p>
			<p class="MLP-text">Poručík jí v&#160;tom nezabránil. S&#160;čokoládou v&#160;hrsti naslouchal, jak dívka utíká přes chodbu.</p>
			<p class="MLP-text">Něco pokazil, nabízená pochoutka se mu rozpouštěla v&#160;prstech, zahodil zbytek čokolády do koše. Dítě by se dalo koupit, ale kdo se vyzná v&#160;mysli dospívající dívky? Posunul si rámeček brýlí a&#160;vstoupil do protilehlých, krví znečištěných dveří.</p>
			<p class="MLP-text">Četař vyskočil do pozoru, lékárníkovi trvalo déle, než se zvedl ze židle, ale zato se před poručíkem klaněl.</p>
			<p class="MLP-text"><span>–&#160;Jak si pan komandant poručil,&#160;– oznamoval a&#160;držel v&#160;rukách čepici,&#160;– dal jsem k&#160;medikament datum i&#160;připsaný Heuschuppe. Ale jestli oni nevěřit, jak já mohl vědět, co prozradila pan pffa­rer…&#160;–</span></p>
			<p class="MLP-text">–&#160;Můžete jít, Salzer. Ujišťuju vás, že vám to při odsunu nezapomeneme,&#160;– řekl poručík bez zájmu a&#160;šel si otevřít okno.</p>
			<p class="MLP-text">Stačil zahlédnout, jak děvče vyběhlo z&#160;budovy a&#160;neslo si šátek. Záda mělo obílená od zdi, málem narazilo na oj stojícího vozu a&#160;mizelo za pomníkem padlým.</p>
			<p class="MLP-text">–&#160;Vy tu médl pustit?&#160;– užasl lékárník. –&#160;Ona mě zradit!&#160;–</p>
			<p class="MLP-text">Dívka právě vběhla zadní brankou do zahrady lékárny.</p>
			<p class="MLP-text">–&#160;Utíká přes dvůr!&#160;– zvolal četař,&#160;– máme ji obklíčit?&#160;–</p>
			<p class="MLP-text">–&#160;Nic.&#160;– Poručík měl pleť zasedlou nevyspáním a&#160;vůbec se netěšil ze svého objevu. Krve už bylo dost, tu prchající holčičku si nevezme na svědomí. Dá ji sledovat&#160;– a&#160;ti druzí z&#160;lesů ji odstřelí, sotva opustí město. Nejraději by zašel do hotelu na oběd a&#160;šel se vyspat. V&#160;pokoji na patře bude určitě zatopeno, povlečené peřiny a&#160;možná záclony na oknech. Musel by za sebou zamknout dveře a&#160;klíč nechat v&#160;zámku. A&#160;otevřít až potmě.</p>
			<p class="MLP-text">–&#160;Vážně jim chcete dát ty ampule?&#160;– ptal se četař.</p>
			<p class="MLP-text">O&#160;vydání léků museli telefonicky požádat štáb v&#160;Olomouci, spojka na motocyklu je přivezla na písemnou záruku z&#160;nejbližšího rezervního skladu.</p>
			<p class="MLP-text">–&#160;Nemají ani pro naše lidi!&#160;–</p>
			<p class="MLP-text">–&#160;Nechte mě myslet, četaři,&#160;– řekl poručík a&#160;podíval se na hodinky. Bylo čtvrt na dvanáct, do poledne měl čas. Z&#160;našich lidí už nikdo nesmí umírat, umiňoval si, když bral skleněné ampulky zabalené ve vatě i&#160;s&#160;injekční stříkačkou. Hlavně, že konečně promluvil ten povedený kněz.</p>
			<p class="MLP-text">–&#160;Dejte to sem, půjdu po ní sám!&#160;–</p>
			<p class="MLP-text">Popadl ještě složku s&#160;mapou a&#160;pouzdro s&#160;armádním dalekohledem. Vyzrazené heslo bylo: sestra Monika… Teď budou na řadě jenom ti druzí!</p>
			<p class="MLP-text-bez1radku--12-0">Za pravého poledne se vyzvánění z&#160;kostelního návrší neozvalo. Zvon i&#160;trámoví zaneřádily trusem kavky. Poručík jim házel své suchary místo oběda a&#160;žaludek měl jak na vodě.</p>
			<p class="MLP-text">Pěkné mrchy! Když prohledávali kostel, objevili ve zvonici jejich hnízdo plné pouťových střípků z&#160;předválečných časů, ale uklovaly si také plíšky a&#160;knoflíky po mrtvých. Dokonce dvě zinkové lebky z&#160;esesáckých čepic&#160;– kavky ten emblém vyrvaly i&#160;s&#160;kouskem kůže a&#160;lidských vlasů.</p>
			<p class="MLP-text">Dole pod sakristií ležely pancrfausty!</p>
			<p class="MLP-text"><span>Nechutná historie, radniční archív zapracoval. Předválečného kněze umučili v&#160;Rossenu. Odvážil se v&#160;dobré víře žádat o&#160;lidskost a&#160;slitování pro věřící v&#160;lágrech v&#160;sousedním guvernementu. Dodal i&#160;nějaké fotografie k&#160;listu svým představeným. Místo biskupa se objevilo šumperské gestapo. A&#160;tak zůstala farnost přes dva roky prázdná…</span></p>
			<p class="MLP-text">Poručík zvedl dalekohled, aby neusnul. Výpadová silnice z&#160;města, směřující ke kopcům, byla pořád jako vymřelá. Určitě po ní půjde to děvče, nemohlo si zvolit žádnou jinou cestu.</p>
			<p class="MLP-text">Čekal celých padesát minut a&#160;dával si do jedné hodiny krajní mez. Pak začne pátrání opačným směrem. Zívl a&#160;odložil dalekohled na výstupek trámu.</p>
			<p class="MLP-text"><span>Na samém konci války se na farách, podobně uprázdněných, začínali objevovat noví kněží. Prý propuštění z&#160;fronty. Mnozí </span><span>neovládali</span><span> ani rituál katolické mše, nezaopatřovali mrtvé. Posledního vypátrali na pile, neznal jediné slovo latinsky a&#160;kněžský kolárek ho nejspíš škrtil…</span></p>
			<p class="MLP-text">Vyzradil pár tajných skladišť v&#160;horách, maskovali je prý v&#160;noci, a&#160;tak si nemohl moc pamatovat. Na nedalekém hřbitůvku někdo vojáky těsně předešel. U&#160;márnice zůstala jenom vylámaná podehtovaná víka. Bedny byly uloženy jako falešné polní hroby německých vojáků; koho by napadlo otvírat rakve, hlína byla příliš čerstvá a&#160;nestačila se propadat.</p>
			<p class="MLP-text">Poručík konečně objevil tmavý bod na výpadové cestě. Zřejmě to byla ona, žádný dospělý člověk by se neodvažoval opouštět v&#160;tak pokročilé době Kolštejn a&#160;vyjít k&#160;horám, do setmění by se nestačil vrátit.</p>
			<p class="MLP-text">Sklonil dalekohled, nemýlil se. Teď se snad rozhodne, celý kraj může spasit tato pošetilá Markéta. Přes světlé copy má šátek, zpod jakéhosi mužského kabátu jí vyčuhují holé nohy. Malá a&#160;ubohá připadala poručíkovi z&#160;výšky kostelní věže. Ani nevzhlédla ke kříži, boty měla s&#160;prádelním košem pověšeny na řídítkách kola.</p>
			<p class="MLP-text">Farářem prozrazené značky, jakých používali v&#160;minulém století vandrovní tovaryši nebo žebráci, kamením a&#160;mechem přikryté bedny, všechno to svinstvo uložené ve studánkách pod lesem mohlo být spíš klukovskou hrou! Jediné utrmácené děvče táhnoucí do kopce jízdní kolo a&#160;klopýtající o&#160;kamení pomůže mnohem víc.</p>
			<p class="MLP-text">Museli se setkat, aby se lidé přestali bát přijít třeba sem na mši a&#160;začali posílat děti z&#160;kopců do školy, aby dívka, jako je tahle, mohla přijít do města a&#160;bez obav si zatancovat.</p>
			<p class="MLP-text">Možná byl svah poněkud příkrý nebo ji příliš tížil prádelní koš&#160;– k&#160;poručíkovi se sotva vlekla.</p>
			<p class="MLP-text-bez1radku--12-0">Kostelík čekal na Ulriku opuštěný knězem i&#160;věřícími. Proto se nepokřižovala, chtěla minout vyvrácená vrata bez zastavení, ale z&#160;nitra stavby zazněly v&#160;té chvíli tóny, které ji k&#160;sobě zvábily.</p>
			<p class="MLP-text">Někdo tam hrál na varhany.</p>
			<p class="MLP-text">Ten zvuk zněl spíš vesele nad bývalým hřbitovním vrchem, jako by nezačínala mše, ale přípravy k&#160;hlučné svatbě. Neznámý hrál pro vlastní potěšení, na znesvěcené místo nehleděl.</p>
			<p class="MLP-text">Po malovaných oknech zbyly střepy, v&#160;mechem obrostlé střeše chyběly šindely a&#160;také kropenka byla prázdná. Žádné věčné světlo nesvítilo. Hlahol varhan byl však radostnější než o&#160;půlnoční mši, kdy zpívala Ulrika s&#160;maminkou naposledy: Narodil se Kristus Pán!</p>
			<p class="MLP-text">Při této hudbě se nedalo modlit ani zazpívat. Vířící melodie se otáčela zpustlým prostorem; Ulriku spíš vybízela k&#160;úsměvům a&#160;dávala rychle zapomenout na všechno její dnešní trápení. Na kůru nikoho neuviděla; přesto ji však napadlo, že ten u&#160;varhan ji spatřil a&#160;hraje proto tím líbivěji.</p>
			<p class="MLP-text">Doznívající tóny byly přehlušeny novými a&#160;rychlejšími, jako v&#160;bláznivém zmatení. Ulrika nevěděla, proč se usmívá, když si otevřela dvířka ke kůru. Slabounké zaskřípnutí ji nevarovalo. Hudba ji táhla po stupních nahoru, vábila stále výš.</p>
			<p class="MLP-text">U&#160;varhan se hrbil člověk, kterého poznala na radnici, kýval si do rytmu, hlavou a&#160;o&#160;nic kolem sebe se nestaral. Snad tím, že se věnoval pouze své hře, byl jeho obličej tak smutný. Jako by hrál na posměch všem lidem.</p>
			<p class="MLP-text">Chtěla se vrátit, když tu se příval tónů zalkl a&#160;vypustil dech. Varhany zmlkly. Člověk za nimi se nehýbal, hleděl na své ruce, jako by snad odumřely.</p>
			<p class="MLP-text">Ulrika ho nemohla vyrušit, žádné prasknutí schodu ji nezradilo, když ustoupila za nejbližší trám.</p>
			<p class="MLP-text">Bylo slyšet jen zlostné pokřikování kavek, které hudba vyhnala z&#160;hnízda, plácaly křídly o&#160;klenbu a&#160;vytlučenými okny vylétaly ven do jasného vzduchu.</p>
			<p class="MLP-text">Čekala, kdy bude pokračovat ve hře, aby toho využila.</p>
			<p class="MLP-text">Člověk na kůru se pořád nehýbal, na konečcích prstů neměl žádné poranění, vůbec se nechvěly, byly jen trochu zaprášené, jak se dotýkaly kláves.</p>
			<p class="MLP-text">–&#160;Tak vidíš, Markétko,&#160;– promluvil někam před sebe, jako by viděl za svá záda,&#160;– přece jsme se zase našli…&#160;–</p>
			<p class="MLP-text">Čistil si ruce kapesníkem a&#160;oči za brýlemi měl nyní docela milé a&#160;laskavé. V&#160;kostele Ulriku vůbec netísnily.</p>
			<p class="MLP-text"><span>–&#160;To je náhoda,&#160;– řekla Ulrika a&#160;šla blíž, když si na ni kývl prstem,&#160;</span><span>– pan</span><span> učitel takhle nikdy nehrál. Ani o&#160;masopustě!&#160;–</span></p>
			<p class="MLP-text">–&#160;To bych prosil,&#160;– řekl poručík.&#160;– Líbilo se ti to, co?&#160;–</p>
			<p class="MLP-text">–&#160;Moc,&#160;– odpověděla.</p>
			<p class="MLP-text">Za brýlemi něco posměšně blýsklo:</p>
			<p class="MLP-text">–&#160;To je bugy-vugy, abys věděla. Podle toho se dneska tancuje. Šlágry, jak se říká.&#160;–</p>
			<p class="MLP-text">–&#160;Mně se to líbilo, to jste hrál jen tak?&#160;–</p>
			<p class="MLP-text">–&#160;Jsem doktor Faust, Markétko, časem na všechno přijdu… jednou si půjdeme zatancovat, až vyrosteš.&#160;–</p>
			<p class="MLP-text">–&#160;Já to neumím,&#160;– zastyděla se Ulrika,&#160;– my nemáme doma ani rádio…&#160;–</p>
			<p class="MLP-text">A&#160;nejraději by už byla ve stínech nějakého lesa, kde by ji nikdo nemohl pronásledovat ani oslovovat. Doma hrával otec na harmoniku, jenom když se opil; jak se tančí, znala podle stínovaných siluet na porcelánových kořenkách. Maminka si je přivezla z&#160;Vídně jako mladé děvče a&#160;učila své dcery vařit; snad proto je obrázky vábily spíš k&#160;tanci. Když brávala Ulrika skořici, zanechávala otisky prstů na siluetce panáčka se vztyčenou hlavou. Vedl si k&#160;tanci krasavici s&#160;vějířem a&#160;se širokou krinolínou. Při kmínu se černý panáček ukláněl a&#160;dáma shlížela přes lorňon na jeho smeknutý cylindr. Ve větší nádobě na cukr podával kavalír kytici růží a&#160;paní nad ním tančila na špičkách, jako by mu měla uletět, aby hned na vedlejší nádobě na strouhanku sama podávala ruku k&#160;políbení a&#160;upustila růži na zem… Žádná ze tří dcer se vařit nenaučila, v&#160;kořenkách zůstalo drobné smetí a&#160;nedávno zakryl siluety při vídeňských valčících prach. Pokud byl někdy na Berhofu cukr, sladili přímo z&#160;krabice.</p>
			<p class="MLP-text">–&#160;Stýská se ti po světě?&#160;–</p>
			<p class="MLP-text">–&#160;Nevím,&#160;– odpověděla,&#160;– jinde jsem ještě nežila.&#160;–</p>
			<p class="MLP-text">–&#160;Však se taky dočkáš, děvče. Je po zatemnění, lidi se chtějí bavit jak pitomí… nevydrží chvilku jeden bez druhého&#160;–</p>
			<p class="MLP-text">Promlouval o&#160;lidech, jako by jim spílal. Ulrika se vyhýbala pohledu mírných očí, které se za skly přestávaly lesknout. Venku snad zašlo slunce a&#160;vnitřek kostela se ztemnil.</p>
			<p class="MLP-text"><span>–&#160;Tady je akorát párkrát v&#160;roce jasné nebe, jinak prší nebo je mlha.&#160;–</span></p>
			<p class="MLP-text">–&#160;Co myslíš tam dole,&#160;– řekl a&#160;něco ji v&#160;tom jeho posměchu přitahovalo úporněji než prve vtíravá hudba. Někdo mu zřejmě strašně ublížil, proto se všemu vysmívá.&#160;– Tam taky není žádné nebe, jenom zkažený vzduch. Buď ráda, že tady žiješ.&#160;–</p>
			<p class="MLP-text">–&#160;Vy tu teď budete za pana faráře?&#160;– zeptala se.</p>
			<p class="MLP-text">–&#160;Tak nějak,&#160;– přestal se rozčilovat a&#160;usmál se,&#160;– za učitele, za faráře, co mě napadne… Proč?&#160;–</p>
			<p class="MLP-text">–&#160;Mluvíte skoro jak sestra,&#160;– podřekla se Ulrika a&#160;všechno, co dosud zůstávalo laskavé v&#160;rozhovoru, se rázem vytratilo.</p>
			<p class="MLP-text">–&#160;Jaká sestra?&#160;– Stanul těsně vedle ní.</p>
			<p class="MLP-text">–&#160;Ach pane,&#160;– řekla a&#160;uhnula hlavou, ven se nedalo utéci jako ráno z&#160;radnice, zabíral veškeré světlo ve dveřích,&#160;– neměla jsem vám nic říkat…&#160;–</p>
			<p class="MLP-text">–&#160;Jeptiška je to, že?&#160;–</p>
			<p class="MLP-text">Neodpovídala a&#160;nemohla se odtrhnout od zdi.</p>
			<p class="MLP-text">–&#160;Je?!&#160;– křikl a&#160;pak ji udeřil.</p>
			<p class="MLP-text">Potácela se z&#160;kůru, ale z&#160;kostela nevyšla. Musela si sednout na lavici, zaš<a id="x.37092"></a>tkání ji prozradilo. Muž za ní seběhl dolů a&#160;vytáhl z&#160;kapsy klíč od vrat. Že ji zamkne v&#160;kostele, to Ulriku tolik nestrašilo. Dá si lavici ke zdi a&#160;vyleze oknem jako kavky. Horší bude, že objeví její kolo a&#160;proutěný koš. A&#160;pak ji do večera nepustí ven.</p>
			<p class="MLP-text">Poručík smetl smítko z&#160;brýlí bříškem palce, přivřel oči před vracejícím se světlem. Vrata nechal otevřená. Dívka nebyla k&#160;utišení. Raději by si nechal popálit ruku, než by ji znovu uhodil. Hleděl na její světlou hlavu a&#160;hubená ramena pod mužským kabátem a&#160;nemohl ji pohladit po vlasech. Nezoufalo tu už dítě. Zapálil si cigaretu a&#160;vyfukoval kouř ze dveří kostela. Ne, nešlo to utěšit dvě zoufalé ženy během jediného dne.</p>
			<p class="MLP-text">–&#160;Podívejte se,&#160;– začal promlouvat a&#160;bylo mu jedno, zda ona poslouchá,&#160;– mě nemůže nikdo tahat beztrestně za nos. Já jsem ještě v&#160;životě nikomu nenaletěl…&#160;–</p>
			<p class="MLP-text">Bůh ví, co prve zatemnilo kostelní prostor. Venku zbylo dost světla a&#160;stíny z&#160;lesů nezasáhly okraj silnice. Cigareta je mohla prozradit.</p>
			<p class="MLP-text">–&#160;Potřeboval bych vyřídit vzkaz pro lidi v&#160;lese… mě ani nezajímá, co taháte v&#160;tom koši a&#160;jak se jmenujete.&#160;–</p>
			<p class="MLP-text">–&#160;Právě že nic,&#160;– vzlykla Ulrika,&#160;– kvůli vám nedonesu ani chleba. Pekař měl zavřeno.&#160;–</p>
			<p class="MLP-text">Stírala slzy do šátku a&#160;vzhlížela uplakanýma, opět průhlednýma očima, ale on už se na ni ani jednou nepodíval. Zlobil se na ni. Víc si ho usmíří, když přestane plakat.</p>
			<p class="MLP-text">Poručík si znovu zapálil zbytek cigarety a&#160;rozhlížel se po návrší. Před pohledy z&#160;kopců byli kryti, někdo je mohl pozorovat jedině od Kolštejna, a&#160;tam měl své lidi.</p>
			<p class="MLP-text">–&#160;Šli s&#160;tebou, nebo tě čekají v&#160;lese?&#160;– Už Ulrice opět tykal, když přestala štkát. –&#160;Vědí teď o&#160;nás?&#160;–</p>
			<p class="MLP-text">–&#160;To ne,&#160;– odpovídala Ulrika. Muž zahodil cigaretu a&#160;přinesl zvenčí koš.</p>
			<p class="MLP-text">–&#160;Chceš se tam podívat?&#160;–</p>
			<p class="MLP-text">A&#160;Ulrika k&#160;svému úžasu našla na proutěném dně balíčky gázy a&#160;podivné skleněné trubičky a&#160;jehly zabalené v&#160;celofánu, to všechno tam zřejmě položil on sám.</p>
			<p class="MLP-text">–&#160;Zanes jim to,&#160;– řekl poručík,&#160;– ať se rychle uzdraví a&#160;táhnou. Urychleně…! Nic jinýho nechci a&#160;bude svatý klid. Navždy.&#160;–</p>
			<p class="MLP-text">–&#160;To jde?&#160;– zvedla k&#160;němu užaslé oči.</p>
			<p class="MLP-text">Muž přikývl, urovnal si brýle a&#160;ani se na ni nepodíval. Přinesl jí od kola boty. Když stanul zas tak blízko, neměla už strach, že ji uhodí, ale také pražádnou radost, když to neudělá.</p>
			<p class="MLP-text">–&#160;Stačí, když předáš ty odznaky a&#160;řekneš, co ti poradím. Chci je dostat pryč bez jediné rány… co chodíš bosá?&#160;–</p>
			<p class="MLP-text">–&#160;Na silnici je samé kamení,&#160;– odpovídala skloněná k&#160;zemi,&#160;– nemám jiné boty. A&#160;kam mají jako jít?&#160;–</p>
			<p class="MLP-text">–&#160;Co je mi po tom,&#160;– řekl poručík,&#160;– třeba do pekel, kam se jim chce… hlavně pryč z&#160;kraje.&#160;–</p>
			<p class="MLP-text">Natahovala pytlovinu přes vzácný obsah prádelního koše. Nabídkou u&#160;ní nevyvolal úlek ani radost. Bylo to všechno příliš snadné, jak vykládal. To ona přivedla Salome do domu a&#160;způsobila smrt pana strážmistra, tak lehce se přece své viny nezbaví.</p>
			<p class="MLP-text">–&#160;Než se dostaneš nahoru, bude tma,&#160;– řekl muž.</p>
			<p class="MLP-text">–&#160;Trefím podle potoka,&#160;– vysvětlovala, –&#160;posvítí měsíc.&#160;–</p>
			<p class="MLP-text">Uhýbali si očima, jako dva dospělí, kteří se právě pomilovali a&#160;nevědí, co si mají ještě povídat.</p>
			<p class="MLP-text">–&#160;Chceš, abych ti pomohl?</p>
			<p class="MLP-text">–&#160;Není toho tolik.&#160;– Ulrika si utáhla šátek kolem brady, hodila copy přes záda kabátu a&#160;uchopila koš.</p>
			<p class="MLP-text">Když vyšli z&#160;kostela, uzamkl muž poškozené kostelní dveře a&#160;doprovázel ji k&#160;silnici.</p>
			<p class="MLP-text">–&#160;Nebo se vůbec nevracej,&#160;– navrhl. Dívka se mu zdála tak nepatrná oproti horám, kam směřovala.&#160;– Dostanem je bez tebe. Můžeš žít bez obav dole… poslali bychom tě na nějaké školy.&#160;– Poručík se při svých slovech zastyděl sám před sebou, což se mu dlouho nepřihodilo. Nadýchl se a&#160;položil dívce ruku na rameno. Nebylo to povzbudivý, ale spíš omluvný stisk.</p>
			<p class="MLP-text">Nijak bezradně nevypadala. Na cestě znala každý kámen. Dál v&#160;horách bylo pro ni vše samozřejmé a&#160;prosté, jen ten člověk k&#160;nim nepatřil. Čekala bez hnutí, až zase vzdálí ruku s&#160;jejího ramene. Sotva pocítila dotek přes vycpávku otcova kabátu. Byli tu sami na opuštěném prostranství, stíny kostelních ořechů se posunuly přes silnici a&#160;v&#160;trávě zbyly pouhé skvrny jasu.</p>
			<p class="MLP-text">–&#160;Myslel jsem jenom,&#160;– řekl muž a&#160;začal si úporně čistit brýle o&#160;rukáv,&#160;– aby tady nikdo zbytečně neumřel. To záleží na tobě.&#160;–</p>
			<p class="MLP-text">Jestliže se měla vrátit domů za světla, nemělo smysl otálet.</p>
			<p class="MLP-text">–&#160;Ničeho se neboj, Markétko, my dva to spolu zvládneme, hlavně mi musíš věřit… no tak, proč mi nic neříkáš?&#160;–</p>
			<p class="MLP-text">Počkala, až si muž nasadí brýle, a&#160;konečně odpověděla:</p>
			<p class="MLP-text">–&#160;Já se jmenuju Ulrika.&#160;–</p>
			<p class="MLP-text">Tím se mohli rozejít nadobro.</p>
			<p class="MLP-text">Poručík za ní zapískal jednu z&#160;melodií, které prve hrál na varhany. Děvče se sice otočilo, ale nemohlo poznat takový signál, zamávání rukou neopětovalo. Vzdalovalo se a&#160;mizelo poručíkovi v&#160;lemech smrkového porostu.</p>
			<p class="MLP-text">Líbezná, opakoval si, když osiřel před kostelem, líbezná a&#160;čistá, to je pravé slovo; a&#160;spoléhal se, že dívku ještě zahlédne v&#160;kusu holých křovin kolem vody; dávno však již překročila bystřinu na druhou stranu.</p>
			<p class="MLP-text">Znala mnohem kratší výstup podél koryta než po obloucích cesty. Úžlabina ji musela dovést ke stromu se svatým obrázkem a&#160;odtud začínala pěší stezka k&#160;jejímu domu. Muž tam dole ji dál nepronásledoval; rozhlíží se kolem a&#160;nevidí nic než prázdnou silnici.</p>
			<p class="MLP-text">Poručík se však nerozhlížel, aby pozoroval krajinu. Našel za prostranstvím zapomenutý předmět, který se zaleskl. Věděl, že by mohl být pohodlným terčem pro střelce z&#160;lesa, ale vyšel před zídku. Kolíkem vyhrabal z&#160;listí několik ostrých nábojů do samopalu. Úkryt to žádný nebyl, někdo munici zahodil ještě předtím, než spadalo listí. Možná ležela při cestě od samého konce války a&#160;stačila za tu dobu narezivět. Odlepoval patrony od sebe, čistil je o&#160;kalhoty a&#160;odnášel si je v&#160;dlaních zpátky k&#160;městu.</p>
		</div>
</body>
</html>