<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zanik_samoty_berhof-4</title>
		<link href="../Styles/zanik_samo_idstyles.css" rel="stylesheet" type="text/css"/>
	</head>
	<body id="zanik_samoty_berhof" xml:lang="cs-CZ">
		<div>
			<p id="toc_marker-3" class="MLP-uroven2-kapitola">3<br/>Vlčinec</p>
			<p class="MLP-text-bez1radku">Habigera probudilo teprve zabušení na okno. Neumytý se vypotácel z&#160;chalupy. Mlha vytvářela dusivý příklop dráždící ke kašli.</p>
			<p class="MLP-text">–&#160;Ještě z&#160;toho chcípnu.&#160;–</p>
			<p class="MLP-text">–&#160;Chrápete nebo co, starej kořalko?&#160;– Mezi dvorem a&#160;vraty se rozhlížel četnický strážmistr. Přivedl na provaze Floriánovu stračenu, řvala hlady.</p>
			<p class="MLP-text">–&#160;Mám co zapíjet,&#160;– řekl Habiger a&#160;koukal na krávu,&#160;– včera jsem pochoval ženu.&#160;–</p>
			<p class="MLP-text">Strážmistr Lašica se nenamáhal podat ruku k&#160;soustrasti. Pohoršené obhlížel střechy i&#160;zdivo usedlosti. Dva r<a id="x.37051"></a>oky tu nebyl.</p>
			<p class="MLP-text">–&#160;Tady to vypadá, Habiger!&#160;–</p>
			<p class="MLP-text">Četník si rozepínal kabát a&#160;stíral vlhkost z&#160;pažby karabiny, ale Habiger se neměl k&#160;tomu, aby ho pozval aspoň do síně.</p>
			<p class="MLP-text">–&#160;Nevypijem po sklence?&#160;–</p>
			<p class="MLP-text"><span>–&#160;Dejte pokoj s&#160;alkoholem,&#160;– škaredil se Habiger a&#160;uštvaně pokukoval po obloze, kterou pro mlhu nad sebou neviděl. Jak padnou takové mlhy, tak až se zvednou, začne sněžit a&#160;ne­pro­</span><span>jde sem</span><span> na zimu ani myš.&#160;– Musím si sehnat pár zemáků do foroty.&#160;–</span></p>
			<p class="MLP-text">–&#160;Jsou horší věci než erteple,&#160;– řekl významně Lašica.&#160;– Řádí tu nová banda, starýho Floriána zabili.&#160;–</p>
			<p class="MLP-text">–&#160;Není divu, adventista!&#160;– pravil moudře Habiger a&#160;škrábal se za košilí, čekal, co přijde.&#160;– Pořádní lidi si shánějí živobytí a&#160;nemají čas na vaše bandy. Mně nevybyla ani řezanka ke krmení.&#160;–</p>
			<p class="MLP-text">–&#160;Mohl bys přijít navíc o&#160;tipec, Habiger. Známe se, tvoje žena byla přece Němkyně!&#160;– Odmlka byla výhrůžnější než výstřely.</p>
			<p class="MLP-text">–&#160;A&#160;co?&#160;– Habiger se zatvářil výbojně. –&#160;Jak přišla nejstarší holka s&#160;hakenkrajcem, vlastnoručně jsem ji vyrazil z&#160;domu. A&#160;ženu jste znal, ta měla jinej kříž. U&#160;nás pro Adolfa nikdo pracku nezvedl.&#160;–</p>
			<p class="MLP-text">To všechno Lašica dobře věděl, rovněž ho zneklidňovalo zle zatažené nebe i&#160;cesty ztracené v&#160;mlhách, zvuk kulometu byl něčím novým v&#160;neprůhledném kraji. Sem to zaznívalo jako klepání datla nebo tlučení kolíků o&#160;stromy, zvuky patřící skoro přírodě.</p>
			<p class="MLP-text">–&#160;Tak teda děkuju za krávu,&#160;– řekl Habiger a&#160;chystal se zalézt zpátky do stavení.</p>
			<p class="MLP-text">–&#160;Rád bych tě varoval,&#160;– zadržel ho ještě četník,&#160;– v&#160;tomhle neřádstvu polezou k&#160;chalupám jak vlci.&#160;–</p>
			<p class="MLP-text">Habiger neřekl ani slovo, podobné varování čekal, ušklíbl se a&#160;zabouchl za sebou dveře. Četníka nechal na dvoře. Ten si tam připínal karabinu, ale služební kabát si nezapjal.</p>
			<p class="MLP-text">–&#160;Ptal se po mně?&#160;– strachovala se Tylda. Přes zamžené okénko sledovala, jak spěchá do mlhy postava s&#160;puškou a&#160;mizí přes můstek. Stačila si natáhnout sukni, ale prsa měla ještě nahá.</p>
			<p class="MLP-text">–&#160;Jsi natvrdo nebo co?&#160;– Utrápený výraz, jaký nasadil při rozhovoru, Habigera ve světnici opustil. Sáhl pro plecháček, nabral si vody z&#160;kbelíku a&#160;dlouze pil.&#160;– Zamordovali Floriána, rychle se oblíkni, než to vykradou. Ten má ve sklepě nejmíň tři metráky brambor.&#160;–</p>
			<p class="MLP-text-bez1radku--12-0">Kraj se utápěl, vlhko ze vzduchu neustoupilo. Mraky se ploužily po temenech kopců a&#160;vůbec se nevyjasňovalo.</p>
			<p class="MLP-text">Několik střel prásklo do hromady klád. Dávky vypalované z&#160;protějších strání si hledaly dráhu lesem spíš zbůhdarma.</p>
			<p class="MLP-text">Člověk v&#160;černém se potácel mlhavou, zcela rozmazanou krajinou a&#160;větve ostružníku mu trhaly šaty. Byla to řádová jeptiška Salome. Nesla si na hrudi dalekohled a&#160;její obličej byl mokrý, třebaže ještě nepršelo. Prodírala se mlázím k&#160;okraji lesa.</p>
			<p class="MLP-text">Klepání kulometu zaznívalo bezcílně v&#160;mlhách dost daleko. Střelba nakonec odumřela a&#160;vše se zdálo osiřelé. Jeptiška odhrnula větévku a&#160;hleděla do údolí pod sebou.</p>
			<p class="MLP-text">Odkryla se jí mokrá střecha uprostřed mlhy, i&#160;klikatá čára potoka byla znát, obtékala rozlehlou usedlost. Z&#160;cárů mlhy se bělal a&#160;ztrácel můstek z&#160;březového dřeva.</p>
			<p class="MLP-text">Salome schovala dalekohled do záňadří, pro mlhu bylo sotva vidět. Ukryla se za nízkými smrčky a&#160;také dech se jí uklidnil.</p>
			<p class="MLP-text">Našla v&#160;kůře vysokohorské jedle vyryté znamení, Wolfsangel, od zářezů směřovala šipka přímo k&#160;domu.</p>
			<p class="MLP-text"><span>Vrata statku byla stále otevřena, panoval tam klid, jako by byl Berhof vylidněn. U&#160;plotu bučela přivázaná kráva. Pak zakřičela sojka.</span></p>
			<p class="MLP-text">Obraz pod ukrytou jeptiškou byl přespříliš prostý; netěšil ji. Jako by usedlost sama nabízela s&#160;otevřenou náručí neštěstí nebo průhlednou past.</p>
			<p class="MLP-text">Spatřila muže kráčejícího navzdory nepohodě vážně po silnici. Poznala Ulričina otce. Hlavu si zahalil prázdným pytlem, i&#160;když nepršelo, a&#160;táhl za sebou vozík.</p>
			<p class="MLP-text">Sestra čekala, až se třaslavý zvuk koleček ztratí po cestě. Našla už víc stop kolem mlčící samoty. Z&#160;domu právě vyšla dívka se světlými copy, nesla konvici s&#160;mlékem a&#160;provázela ji bílá psice. Dívka si pozvedla sukni, když překračovala korýtko svádějící pitnou vodu, a&#160;prošla do zahrady. Vrátka stačila zasadit do háků, než za ní proběhla fena.</p>
			<p class="MLP-text">Šla přímo do stodoly. A&#160;kulomet konečně ztichl.</p>
			<p class="MLP-text">Dírami a&#160;laťkovím pronikalo trochu světla do hloubi stodoly. Hnila tu loňská sláma a&#160;provazy. Chlapec pil mléko jako malé dítě a&#160;hleděli na sebe v&#160;jakémsi úžasu.</p>
			<p class="MLP-text">–&#160;Už vstáváš?&#160;–</p>
			<p class="MLP-text">–&#160;Hm.&#160;–</p>
			<p class="MLP-text">–&#160;Proč?&#160;–</p>
			<p class="MLP-text">–&#160;Bolí mě záda.&#160;–</p>
			<p class="MLP-text">–&#160;Nelezls mi náhodou v&#160;noci do okna?&#160;– ptala se dívka přísně,&#160;– to se dělá?&#160;–</p>
			<p class="MLP-text">Bála se, že se kluk rozpláče; obvazy měl i&#160;přes hruď a&#160;na spáncích se mu perlil pot. Jmenoval se Erich Hell. Ještě se pořádně neprobral ze strachu. Naslouchal každému šramotu a&#160;pokukoval k&#160;uvolněnému prknu, aby mohl co nejrychleji zmizet.</p>
			<p class="MLP-text">–&#160;Vypadáš jak naše Herta,&#160;– zapípal s&#160;úzkostí a&#160;se zahanbením.</p>
			<p class="MLP-text">Děvče se zamračilo.</p>
			<p class="MLP-text">–&#160;Nejsem žádná Herta, jak to, že umíš česky?&#160;–</p>
			<p class="MLP-text">–&#160;Žijeme nedaleko odtud a&#160;Herta je moje sestra, podívej.&#160;–</p>
			<p class="MLP-text"><span>Jako na důkaz vytáhl zpod košile fotografii: otřepaný rodinný výjev před úhledným domkem s&#160;obrysem kopce s&#160;vodárenskou věží. Takových rozhleden nebo staveb byla v&#160;okolním kraji spousta, skoro na každém kopečku, možná mluvil pravdu. Před růžemi s&#160;baňkami držela jakási žena za ruce dvě děti. Chlapec měl uniformu hitlerjugend a&#160;vlasy jako ulíznuté od telátka, dokonce mu do nich dali sponku. Vypadal bezradněji než žena a&#160;děvče. Sípal jako po záškrtu.</span></p>
			<p class="MLP-text">–&#160;To je máma a&#160;Herta. Dali mi fotku, abych se vrátil.&#160;–</p>
			<p class="MLP-text">Vrátila mu snímek. Příliš se teď nepodobal maminčinu miláčku, zbylé vlasy měl plné slámy a&#160;možná i&#160;vší. Rozvyprávěl se, jako by se znali odedávna, dívčin obličej ho uklidňoval.</p>
			<p class="MLP-text">–&#160;Brzo začne zima, poznám to na ruce, když bolí.&#160;–</p>
			<p class="MLP-text">–&#160;Čeho se pořád bojíš?&#160;–</p>
			<p class="MLP-text">–&#160;Zdálo se mi, že je zas válka.&#160;–</p>
			<p class="MLP-text">–&#160;Vojáci prohledávají lesy,&#160;– přikývla Ulrika.</p>
			<p class="MLP-text">Kluk nebyl tolik zesláblý, jak předstíral. Rázem vyskočil, vyběhl ze stodoly a&#160;venku se rozhlížel, kterým směrem prchnout.</p>
			<p class="MLP-text">Ulrika ho doběhla u&#160;potoka. Natahoval si boty a&#160;na světle jí připadal jistější. Sklepal zbylou slámu; v&#160;zátylku mu napočítala pět boláků. I&#160;hlas měl hrubší.</p>
			<p class="MLP-text">–&#160;Jak se dostanu dolů v&#160;téhle mlze?&#160;–</p>
			<p class="MLP-text">–&#160;Kam chceš jít?&#160;–</p>
			<p class="MLP-text">–&#160;Mám se dnes sejít s&#160;kamarádem. Tady by měl být někde hřbitov.&#160;– Kupodivu ukázal správným směrem do mlhy.</p>
			<p class="MLP-text">–&#160;Tys tu někdy byl?&#160;–</p>
			<p class="MLP-text">–&#160;Nevím, vypadá to tak,&#160;– řekl. Uvažoval, jak přejít bystřinu. Obtékala v&#160;těchto místech cíp zahrady a&#160;dál v&#160;horách snad lilo, protože se zvedla voda.</p>
			<p class="MLP-text">–&#160;Kolik ti vlastně je?&#160;– zeptal se Ulriky.</p>
			<p class="MLP-text">–&#160;Už šestnáct pryč.&#160;–</p>
			<p class="MLP-text">–&#160;Skoro jako mně,&#160;– přikývl a&#160;vybral si místo v&#160;potoce. Mezi kameny rezavěla prostřelená německá přilba a&#160;krabice od konzerv. V&#160;roští ležela vyplavená prkénka z&#160;beden od granátů. To všechno přinesla z&#160;kopců voda.</p>
			<p class="MLP-text">–&#160;Tady nejsou žádné ryby,&#160;– řekl pak Erich, našel jediné klidnější místo v&#160;prudké vodě. Tůňka nebyla hluboká a&#160;na jejím dně vířil zlatý písek.&#160;– Zkoušel jsem to na udici, a&#160;nic.&#160;–</p>
			<p class="MLP-text">–&#160;To nejde na udici,&#160;– vysvětlila Ulrika,&#160;– pstruzi jdou akorát pod náš dům a&#160;sem se nedostanou… stojíme moc vysoko. Ukáži ti, kde jsou, chceš?&#160;–</p>
			<p class="MLP-text">Berhof s&#160;otevřenými vraty se přibližoval, ale Erich stále zpomaloval. Ulrika ho musela vzít za ruku a&#160;stejně ho mrzelo, že se nechal zlákat.</p>
			<p class="MLP-text">–&#160;Kam bys chodil do deště? Znám zkratku, zavedu tě pak dolů.&#160;–</p>
			<p class="MLP-text">Kluk málem zakopl o&#160;koš, jak se lekl feny.</p>
			<p class="MLP-text">–&#160;Neboj se,&#160;– smála se dívka,&#160;– vrčí, že jsi cizí.&#160;–</p>
			<p class="MLP-text">Chlapec se zastavil u&#160;vrátek a&#160;dál už nepostoupil. Opět měl hlavu pozvednutou a&#160;hlesl:</p>
			<p class="MLP-text">–&#160;Neslyšelas?&#160;–</p>
			<p class="MLP-text">–&#160;Co?&#160;–</p>
			<p class="MLP-text">–&#160;To auto,&#160;– řekl,&#160;– proč zastavilo?&#160;–</p>
			<p class="MLP-text">Hlouběji pod kopcem vrčelo auto a&#160;jeho motor náhle ztichl. Ocitli se pojednou tak blízko u&#160;sebe, že se málem dotkli čely. Z&#160;mlhy se nyní nic neozývalo. Ulrika se rozběhla ke stavení, bílá fena naštěstí za ní, a&#160;tak chlapec na dvoře osaměl. Mír rozlehlého statku byl příliš vábný, aby mu mohl věřit. Kráva přivázaná u&#160;plotu si prohlížela Ericha vyčítavýma očima. Málo chybělo do začátku deště. Děvče se nevracelo. A&#160;jestliže se objeví, tak určitě se smečkou pronásledovatelů místo jídla a&#160;kabátu do deště.</p>
			<p class="MLP-text">Prudce se otočil a&#160;sevřel prázdnou nábojnici v&#160;pěsti, skoro s&#160;úlevou uslyšel nové zavrčení auta pod svahem. Hluk se vzápětí vzdaloval, ale už nemohl déle otálet.</p>
			<p class="MLP-text">Pěší zkratkou se hrabala rovnou ke stavení statná žena s&#160;kufrem. Byla to Tylda. S&#160;úlevou postavila kufr na místo, kde před okamžikem stál chlapec. Šla ke korýtku s&#160;vodou a&#160;začala si čistit městské střevíce.</p>
			<p class="MLP-text">–&#160;Kde je?&#160;–</p>
			<p class="MLP-text">Ulrika se objevila s&#160;Renou a&#160;starým deštníkem. Marně se rozhlížela kolem sebe.</p>
			<p class="MLP-text">–&#160;Co chceš, Ulriko?&#160;– řekla Tylda.</p>
			<p class="MLP-text">–&#160;Vy jste zavřela vrata?&#160;–</p>
			<p class="MLP-text">–&#160;No proč?&#160;–</p>
			<p class="MLP-text">–&#160;Podívejte se, prosím vás, na cestu, Tyldo.&#160;– Dívka vběhla do zahrady, chvíli hledala očima mezi opršelými stromy. Chlapec se dočista ztratil. Tylda se poslušně vykláněla z&#160;vrat.</p>
			<p class="MLP-text">–&#160;Kdo to byl?&#160;–</p>
			<p class="MLP-text">–&#160;Ale jeden takový chudáček. Určitě jste ho potkala,&#160;– řekla Ulrika a&#160;sklapla otcův sváteční deštník.&#160;– Hlavu měl podrápanou, bylo mně ho líto…&#160;–</p>
			<p class="MLP-text">–&#160;To je fuk, nikoho jsem neviděla. Svezli mě vojáci autem…&#160;–</p>
			<p class="MLP-text">Hlasy obou žen slábly, odcházely do stavení. Erich jim naslouchal bez hnutí, krčil se za příčkou v&#160;blízkém chlévě a&#160;svíral v&#160;ruce nábojnici. Písknout se neodvážil, octl se opět v&#160;šeru na hromadě slámy. Smluvené hvízdání by stejně daleko do kraje nedoletělo, protože již zavál vítr a&#160;na zem plácly první kapky.</p>
			<p class="MLP-text-bez1radku--12-0">Habigera nečas nezaskočil. Stačil se vrátit domů s&#160;nakradenými věcmi, ještě než začalo pršet. Sundal pytel s&#160;hlavy a&#160;naslouchal, jak doznívají výstřely v&#160;pleskotu vody.</p>
			<p class="MLP-text">–&#160;To jsou ti rabijáci z&#160;Kolštejna,&#160;– sdělil Tyldě, když vyběhla pro peřiny ve vozíku.&#160;– Že si nedají pokoj s&#160;práskáním.&#160;–</p>
			<p class="MLP-text">Šel zavřít železnou tyčí vrata a&#160;žalostné bučení mu připomnělo darovanou kravku, dosud trpící u&#160;plotu.</p>
			<p class="MLP-text">–&#160;Nedívali se ti do kufru?&#160;–</p>
			<p class="MLP-text">–&#160;Jsou to milí kluci,&#160;– odpověděla dost neurčitě Tylda.</p>
			<p class="MLP-text">–&#160;Pěkní poserové,&#160;– řekl Habiger a&#160;společně odnášeli krámy z&#160;vozíku ke stavení,&#160;– nedávno tu někdo pobil samopalem srnky a&#160;hodil granát mezi pstruhy. To je pro ně válka!&#160;–</p>
			<p class="MLP-text">Podal Tyldě provaz a&#160;zanechal ji s&#160;krávou osudu.</p>
			<p class="MLP-text">–&#160;Zkus tu chudinku podojit. Ať mordujou lidi, ale proč má trpět němá tvář?&#160;–</p>
			<p class="MLP-text">Tylda tahala za provaz, ale kravička se nehýbala. Zato olše na potoce se ohýbaly nárazy vichru a&#160;liják se hnal v&#160;celých cárech po úbočích svahů k&#160;domu. Voda v&#160;korýtku se rozvířila.</p>
			<p class="MLP-text">–&#160;Tak mi někdo pomozte!&#160;– volala Tylda. Přes zídku se hnalo smetí s&#160;vodou a&#160;hned toho měla plné oči. Kvapem se stmívalo. Dostrkala dobytče do chléva a&#160;chtěla sehnat trochu krmení; kdesi hlouběji v&#160;kobce něco klaplo. Dvířka za jejími zády přibouchl vítr.</p>
			<p class="MLP-text">–&#160;Je tam někdo?&#160;– ozvala se skoro třaslavým hlasem.&#160;– Jestli jste někdo v&#160;chlívě, tak vylezte ven…&#160;–</p>
			<p class="MLP-text">Klepnutí se opakovalo jako na posměch, jenže se neslo z&#160;kouta, kde žádné dveře nebyly. Něco se tam pohnulo a&#160;pro příšerné šero nedokázala víc poznat. Pustila provaz, zavřela stáj na závoru a&#160;pádila přes dvůr.</p>
			<p class="MLP-text">S&#160;duněním se spustil déšť a&#160;na střechy padala voda.</p>
			<p class="MLP-text">Lilo.</p>
			<p class="MLP-text">Krajina se zcela smazávala v&#160;přívalech, přes můstek hučela zvednutá voda.</p>
			<p class="MLP-text">–&#160;Pánbůh nás potěš!&#160;– Habiger si promnul bradu, když lijavec zatloukl na venkovní stěny a&#160;udeřil do chatrných okének. Skla se v&#160;mžiku opotila, polovinu jich musel zabednit.&#160;– To už nepřestane!&#160;–</p>
			<p class="MLP-text">Přitom byl rád, že dostal věci pod střechu. Sám hodil peřiny přes bidlo u&#160;sporáku, Tylda zatopila v&#160;kamnech, ale kouř se hnal zpátky do místnosti.</p>
			<p class="MLP-text">–&#160;Radši ustelu,&#160;– řekla,&#160;– zalezem dnes brzo, co? Do čerstvých peřin.&#160;–</p>
			<p class="MLP-text">–&#160;Jenom zatop, musí proschnout!&#160;– poručil Habiger a&#160;přehraboval kufr s&#160;tím nejcennějším: příbory, prádlo a&#160;cukr. Tabák žádný, k&#160;pití také nic.</p>
			<p class="MLP-text">Cinkot příborů stíral řádění lijáku v&#160;takřka útulný šum. V&#160;kamnech zavonělo smrkové dříví a&#160;do šumotu se vetřelo zabušení na venkovní vrata. Lidé uvnitř je dlouho nevnímali, i&#160;když se rány vracely neodbytně přes vytrvalé bubnování vody.</p>
			<p class="MLP-text">–&#160;Něco pro tebe, dcerko.&#160;– Habiger podal Ulrice knihu zabalenou v&#160;černém plátně. –&#160;Jdi si číst, asi zalehnem.&#160;–</p>
			<p class="MLP-text">–&#160;Ospalý?&#160;– ptala se Tylda.</p>
			<p class="MLP-text">–&#160;To víš, že jsem,&#160;– řekl a&#160;zapálil si cigaretu. I&#160;ve zvucích deště postřehl cinknutí oblázků vhozených na okno.&#160;– Co myslíš, Ulriko? Jsou ti čerti lidi, nebo se o&#160;nich jenom tak píše?&#160;–</p>
			<p class="MLP-text">–&#160;Někdo je venku,&#160;– pravila Ulrika. Přitiskla otevřenou knihu k&#160;hrudi. Někdo tloukl holí na vrata a&#160;začínala tušit, kdo přišel k&#160;Berhofu. Ohmatané listy v&#160;knize byly plny příšer a&#160;perokreseb čertů.&#160;– Lidi v&#160;nouzi prosí o&#160;pomoc.&#160;–</p>
			<p class="MLP-text">–&#160;Co strašíš?&#160;– řekla Tylda.</p>
			<p class="MLP-text">Nyní již musela uslyšet tlučení i&#160;ona.</p>
			<p class="MLP-text">–&#160;Jsem hluchý jak pařez,&#160;– oznámil Habiger,&#160;– já tam nejdu.&#160;–</p>
			<p class="MLP-text">–&#160;Strážmistři,&#160;– vylekala se Tylda a&#160;začala sklízet peřiny z&#160;bidla. Nebylo vyhnutí. Ti před vraty byli vytrvalí. Habiger si povzdychl a&#160;z&#160;malované truhly vytáhl ručnici s&#160;upilovanou hlavní.</p>
			<p class="MLP-text">–&#160;Host do domu, bůh do domu,&#160;– řekl a&#160;nabil zbraň broky.</p>
			<p class="MLP-text-bez1radku--12-0">Venku řádil déšť s&#160;větrem, také se setmělo. Lidé před vraty měli něco černého přes hlavy, jinak se nebránili dopadající vodě. Boční vrátka se váhavě otevřela a&#160;stál v&#160;nich Habiger s&#160;ručnicí v&#160;ruce. Na padesát kroků by skolil pouhým zmáčknutím jelení rodinu.</p>
			<p class="MLP-text">–&#160;Fujtajksl,&#160;– vylekal se, že málem vystřelil. Spíš očekával zloděje než jeptišky. Vzmohl se na zakoktání:&#160;– To je teda nadělení, pěkně vítám.&#160;–</p>
			<p class="MLP-text">Stály v&#160;čerstvých dešťových kalužích a&#160;neodvažovaly se zvednout hlavy. První z&#160;nich poodstoupila a&#160;ta menší vzhlédla a&#160;na okamžik jí zajiskřily oči. Takřka zlověstně.</p>
			<p class="MLP-text">–&#160;Necháš nás přespat, pane?&#160;–</p>
			<p class="MLP-text">Ani tón prosby nebyl zvlášť pokorný.</p>
			<p class="MLP-text">Habiger se pohnul a&#160;řekl:</p>
			<p class="MLP-text">–&#160;Odkud jdete, babky?&#160;–</p>
			<p class="MLP-text">–&#160;Ze Slezska,&#160;– odpovídala jenom ta jediná, i&#160;tato slova zazněla jak výhrůžka. Chystal se přirazit dveře, ale zdálo se, že mu dřív jeptišky strčí botu mezi vrata a&#160;seberou pušku.</p>
			<p class="MLP-text">–&#160;Jdete od hranic?&#160;–</p>
			<p class="MLP-text">–&#160;Jestli jsi dobrý křesťan, tak se nás neptej.&#160;– Víc než hlas nyní poroučely sestřiny tmavé oči. Něco vylovila ze sáčku pod hábitem a&#160;podala to Habigerovi.</p>
			<p class="MLP-text">–&#160;Stačí?&#160;–</p>
			<p class="MLP-text">Bez dalšího vybídnutí prošly řeholnice na dvůr. Ulrika čekala se světlem na prahu stavení. Viděla je přicházet a&#160;první sestru poznala okamžitě, i&#160;když šla blátem bez hole.</p>
			<p class="MLP-text">–&#160;Co ses tak polekala, Ulriko!&#160;– usmívala se na ni Salome,&#160;– copak jsme strašidla? Jak vidíš, dodržela jsem slovo…&#160;–</p>
			<p class="MLP-text">Ulrika si přikryla ústa dlaní, aby úzkostí nevykřikla. Než k&#160;ní stačila Salome přistoupit, postavila světlo na práh a&#160;utekla do komory.</p>
			<p class="MLP-text">–&#160;Skoro tak vypadáte, sestry,&#160;– slyšela mluvit bodře otce, který pomáhal zmáčené jeptišce ke schodům.&#160;– Jsem jenom chudý rolník, ale pro vás je otevřeno vždycky… Tudy, uložím vás na sýpce…&#160;–</p>
			<p class="MLP-text">Ulrika se tiskla ke zdi a&#160;slyšela je stoupat do podkroví. Prkna na schodech vrzala a&#160;škvírami se drolily piliny. Z&#160;šosu sestřina hábitu vykapávala voda jako něco tmavého a&#160;hustého. Ulriku napadlo, že by to mohla být krev. Světlo se ztrácelo nad schody a&#160;rám dvířek zůstával ozářen.</p>
			<p class="MLP-text-bez1radku--12-0">Habiger zvedl petrolejku, aby osvítil co nejvíce půdního prostoru. Zde nahoře se ozýval večerní déšť silněji.&#160;– Pozor na hlavu,&#160;– upozornil a&#160;vyhnul se čelem trámoví; zatím se mu nepodařilo zahlédnout obličej druhé sestry.</p>
			<p class="MLP-text">–&#160;Je vidět dobře,&#160;– řekla Salome. Trámy se leskly šplíchanci vniklými pod střešní krytinu. Nejvíc žalovala prázdná moučnice, zrní zbyla hromádka, tak pro slepice a&#160;ne na osetí polí tohoto statku.</p>
			<p class="MLP-text">–&#160;Fouká sem,&#160;– řekl Habiger,&#160;– ale zase tak neprší.&#160;–</p>
			<p class="MLP-text">–&#160;To nám stačí.&#160;– Salome sklopila hlavu před světlem.&#160;– Lampu si zas odnes.&#160;–</p>
			<p class="MLP-text">–&#160;Uklidněte se, sestro.&#160;– Habiger postavil petrolejku na výstupek.&#160;– Odpočiňte si a&#160;přijďte dolů mezi nás. Mám zatopeno. Popovídáme si, zahraju vám na harmoniku…&#160;–</p>
			<p class="MLP-text">–&#160;Jsi laskav,&#160;– řekla stroze sestra,&#160;– pošli s&#160;jídlem Ulriku!&#160;–</p>
			<p class="MLP-text">V&#160;podkroví to vyznělo, jako by už byla ona majitelkou usedlosti, a&#160;ne Habiger. Zařvat se neodvažoval, pušku nechal dole. Sestry se držely blízko u&#160;zdi, takže se navzájem dotýkaly lokty. Posílil sice plamen, ale zalézaly mu do přítmí a&#160;větší z&#160;nich ještě nezvedla hlavu.</p>
			<p class="MLP-text">–&#160;Co jste tak potichu? Ublížil vám někdo?&#160;–</p>
			<p class="MLP-text">Na rozdíl od Habigera nepotřebovaly mluvit, viditelně si přály zbavit se promoklých hávů, a&#160;především jeho.</p>
			<p class="MLP-text">–&#160;Jsme unavené,&#160;– odpovídala stále ta jediná z&#160;nich.&#160;– A&#160;tato sestra nám nerozumí.&#160;–</p>
			<p class="MLP-text">–&#160;Vy jste odkud, že umíte česky?&#160;–</p>
			<p class="MLP-text">–&#160;Žila jsem tu kdysi,&#160;– odpovídala a&#160;sevřela rty. Bylo zase ticho přeplněné crčením vody.</p>
			<p class="MLP-text">–&#160;Snad ne v&#160;Grulichu?&#160;– ptal se.</p>
			<p class="MLP-text">– Taky,&#160;– řekla a&#160;začala si rozepínat šat na hrudi.</p>
			<p class="MLP-text">–&#160;To je náhoda,&#160;– ožil Habiger. Sledoval, jak sestra, otočena již zády, odkládá torbu na trám a&#160;nestará se, že on tu ještě otálí.&#160;– Znám Grulich. Víte, pracoval jsem tam před sedmi roky.&#160;–</p>
			<p class="MLP-text">–&#160;Jdi spát, hospodáři,&#160;– požádala unaveně sestra,&#160;– musíme se převléct.&#160;–</p>
			<p class="MLP-text">Vzmohl se na pololaskavé koktání. Světlo nechal na posledním schodu a&#160;potichoučku za sebou zavřel dvířka.</p>
			<p class="MLP-text-bez1radku--12-0">Poněkud zkoprnělý chováním sester vrátil se Habiger ke stolu. V&#160;kamnech praskalo chvojí, v&#160;komíně to hučelo a&#160;svoje lidi zastihl při večeři. Hlasy i&#160;teplo ho zmátořily, tady se opět cítil pánem statku.</p>
			<p class="MLP-text">–&#160;Baby jsou z&#160;Grulicha,&#160;– oznámil a&#160;z&#160;kapsy vytáhl nabyté věci. Pravé zlato, hodinky dokonce šly.&#160;– Kopali jsme bunkry u&#160;hranic.&#160;– Nebylo mu jasné, ke komu mluví. Ulrika si četla v&#160;čele stolu a&#160;Tylda nezvedla hlavu od jídla, aby se dala oslnit hodinkami.</p>
			<p class="MLP-text">–&#160;Málem jsem tam zabloudil.&#160;–</p>
			<p class="MLP-text">–&#160;Tos byl sežranej jak Dán,&#160;– ozvala se Tylda,&#160;– co nám to povídáš?&#160;–</p>
			<p class="MLP-text">Natahoval strojvůdcovské omegy na doraz, v&#160;plášti měly vryto věnování císařské dráhy WIEN–BRESLAU. Opozdí se o&#160;minutu a&#160;dojde ke katastrofě na železnici.</p>
			<p class="MLP-text">Pro Tyldu zbyl prsten, potěžkala jej a&#160;přezkoušela skousnutím. Zdál se pevnější než její přední zuby.</p>
			<p class="MLP-text">–&#160;Chumelilo tenkrát, Tyldo, a&#160;najednou jsem byl pryč ze silnice. Částečně vlivem alkoholu, nezapírám… a&#160;v&#160;tom nečase jsem ti znenadání uslyšel zvony.&#160;–</p>
			<p class="MLP-text">–&#160;Blbli v&#160;noci, co?&#160;–</p>
			<p class="MLP-text">–&#160;Tak.&#160;– Habiger přehlížel posměšky, oči se mu prozářily. Hodinky zavěsil k&#160;vestě na řetízek.&#160;– Jinak bych zmrzl. Měly tam klášter a&#160;sestry se tu noc postaraly o&#160;hromadu lidí…&#160;–</p>
			<p class="MLP-text">Vzpomínáním celkem nikoho ve světnici nedojal. Ulrika nezvedla čelo od knihy a&#160;Tylda si zapálila cigaretu, prsten jí byl těsný na prostředníku.</p>
			<p class="MLP-text">–&#160;Bude po Židech,&#160;– řekla,&#160;– esesáci tím platili v&#160;šenku, je tu napsaný… Judita a&#160;Heřman.&#160;–</p>
			<p class="MLP-text">–&#160;To mi věnovaly,&#160;– pravil Halbiger,&#160;– musel bych být pěkný dobytek, abych ty chuděrky vyhodil… Má toho plnou kabelu.&#160;–</p>
			<p class="MLP-text-bez1radku--12-0">Salome pozvedla hlavu, když uslyšela zaškrábání na dveřích. Nad schody stála Ulrika s&#160;hrncem polévky a&#160;loket měla obalený nastříhanými proužky plátna.</p>
			<p class="MLP-text">–&#160;Sestro Salome,&#160;– ptala se,&#160;– a&#160;kdy spolu půjdem? Ještě dnes?&#160;–</p>
			<p class="MLP-text">Snažila se nakouknout do podkroví, ale jeptiška zakrývala výhled celým tělem. Měla na sobě spíš mužskou halenu než část řádového úboru. Hábity visely na hácích a&#160;pod nimi se černaly kaluže vody.</p>
			<p class="MLP-text">–&#160;Přemýšlela jsem o&#160;tom, Ulriko.&#160;– Jeptiška si vzala hrnec i&#160;plátno.&#160;– Žijete si tu docela dobře…&#160;–</p>
			<p class="MLP-text">–&#160;Slíbila jste mi to!&#160;–</p>
			<p class="MLP-text">Děvče se mračilo, jako když začíná dítě trucovat.</p>
			<p class="MLP-text">–&#160;Nech nás, Ulriko,&#160;– požádala Salome,&#160;– musím se celou noc modlit, staly se hrozné věci. Jedna sestra je těžce zraněna.&#160;–</p>
			<p class="MLP-text">–&#160;Já vám už nevěřím, sestřičko,&#160;– ozvala se tiše dívka.</p>
			<p class="MLP-text">Salome se chystala opřít loktem do dveří, otevřít je a&#160;ustoupit do podkroví, ale poslední slova ji přece jen zastavila.</p>
			<p class="MLP-text">–&#160;Teď není kdy,&#160;– řekla již stroze Ulrice.&#160;– Promluvíme si ráno. Běž spát, děvče!&#160;– </p>
			<p class="MLP-text">Trochu do sebe narazily u&#160;dvířek, která se vrzavě pootevřela. Ulrika je chtěla sestře otevřít dokořán, a&#160;tu je někdo zevnitř přirazil zpět. Na pouhý okamžik se poodhalila ruka, která vyčnívala z&#160;řeholnického hávu. Nebyla to ruka ženy, zápěstí měla zarostlé tmavými chlupy!</p>
			<p class="MLP-text">Salome postřehla jenom úlek v&#160;dívčině obličeji. Prudce se otočila a&#160;její hlas byl rázem změněný a&#160;téměř zlý:</p>
			<p class="MLP-text">–&#160;Co se stalo?&#160;–</p>
			<p class="MLP-text">Ulrika od ní ustupovala ke schodišti a&#160;do něčeho narazila. Byl to jenom kraj zábradlí, a&#160;přesto sebou cukla:</p>
			<p class="MLP-text">–&#160;Nesahejte na mě, prosím vás!&#160;– </p>
			<p class="MLP-text">Vytrhla se řádové sestře, když ji brala za loket. Překročila petrolejku a&#160;utíkala dolů.</p>
			<p class="MLP-text">Potmě vběhla do komory pod schody jako nedávno, když ji sem zahnal otec. Zavřela dveře na petlici a&#160;ještě k&#160;nim posunula židli. Pak začala objímat spící fenu a&#160;třást s&#160;ní:</p>
			<p class="MLP-text">–&#160;Reno,&#160;– šeptala,&#160;– dneska nespi! Musíš mě bránit!&#160;–</p>
			<p class="MLP-text">Fena jí olízla dlaň, jako by všemu rozuměla. Ulrika hleděla kolem sebe široce otevřenýma očima. Svíci se neodvážila zapálit a&#160;přitom by se ráda přesvědčila, zda není někdo ukryt v&#160;koutě nebo pod postelí.</p>
			<p class="MLP-text">Uslyšela je chodit po půdě, prkna se pohupovala pod těžkými kroky. Přes chodbu naproti se bavil nic netušící otec s&#160;Tyldou a&#160;mezi prahem a&#160;dveřmi proskakovala škvíra světla. Nemohla je jít varovat. Nahoře zaklapaly dveře a&#160;kdosi scházel po schodech. Rovněž ze dvora zaskřípaly veřeje a&#160;cizí stín prošel pruhem světla pod prahem.</p>
			<p class="MLP-text">Ulrika teď čekala, že ji najdou, vylomí dveře a&#160;s&#160;dlouhými noži vpadnou do její komory. Neodvažovala se pohnout, aby se ve svém úkrytu neprozradila. Oboje kroky se totiž zastavily a&#160;ticho se pak zdálo předlouhé.</p>
			<p class="MLP-text">Proužek světla znovu skočil na zeď, stála tam pod věšákem Ulričina zapomenutá kolébka.</p>
			<p class="MLP-text">Rena skučela snad ještě zoufalejším strachem a&#160;srst se jí naježila. Dlouho by Ulriku nebránila.</p>
			<p class="MLP-text">Kroky se naštěstí vzdalovaly od komory a&#160;Ulrika si mohla sesbírat potmě kabát a&#160;šátek. Při zdi se kradla k&#160;okénku, které nabízelo jedinou záchranu. Zajišťovací skobu hned neuvolnila.</p>
			<p class="MLP-text">Za tmavým sklem uviděla úděsný výjev. Přes proudy deště, s&#160;nosem přitisknutým k&#160;oknu, rozeznávala na dvoře dvě postavy, jak lezou ven ze stáje a&#160;něco táhnou. Bylo to lidské tělo, co nesly jeptišky přes dvůr k&#160;domu. I&#160;v&#160;houstnoucí tmě poznala Ulrika obličej chlapce, kterého našla ráno ve stodole. Jako by se z&#160;bolesti usmíval; jeho zavázaná ruka se vláčela blátem, když se řádové sestry blížily k&#160;zápraží.</p>
			<p class="MLP-text">Co jim udělal? Slyšela je šramotit v&#160;domě a&#160;tápat po schodech, něco těžkého pak žuchlo zrovna nad její hlavou. Zabily ho! Už nemohla čekat, až se shora ozve poslední výkřik.</p>
			<p class="MLP-text">Otevřela si okénko a&#160;vyskočila do houští černých kopřiv.</p>
			<p class="MLP-text-bez1radku--12-0">Habiger klímal a&#160;nahříval se u&#160;sporáku. Tylda mu odnesla náhradní světlo a&#160;nějak dlouho se nevracela s&#160;dřívím. Prve slyšel Ulriku, jak se zamyká do komory. Nechal otevřeno do ohniště, aby aspoň trochu viděl, a&#160;přiložil poslední polínko. V&#160;řeřavých odlescích mrkal jako probuzená slepice. Zdálo se mu celou dobu, že po domě chodí zloději nebo čerti a&#160;neustále vrzají dveřmi. Šel se podívat na chodbu, ale nikoho nespatřil. V&#160;síni byla takřka tma, nad schody čadila a&#160;dohořívala petrolejka.</p>
			<p class="MLP-text">Do domu táhl chlad, bylo otevřeno na dvůr. Šplíchance deště létaly přes zápraží rovnou do stavení. Protřel si oči.</p>
			<p class="MLP-text">–&#160;Někdo dostane plác plác, jestli nebudete zavírat dveře!&#160;– vy­křikl k&#160;sýpce, ale nebylo jisté, zda ho ti nahoře uslyšeli. Na zkosených střechách mu odpovídalo důraznější šumění deště.</p>
			<p class="MLP-text">Voda tekla v&#160;proudech přes dvůr. Tylda se vracela pod okapem s&#160;rezervní formanskou lampou. Přes ramena měla přehozený starý kabát a&#160;místo paliva přinášela sekeru.</p>
			<p class="MLP-text">–&#160;Kdes byla?&#160;–</p>
			<p class="MLP-text">–&#160;Alfréde,&#160;– hlesla u&#160;dveří,&#160;– závora je pryč!&#160;–</p>
			<p class="MLP-text">–&#160;Co?&#160;–</p>
			<p class="MLP-text">–&#160;Zavřela jsem chlívek na závoru… já ti hned říkala, že tam někdo je!&#160;–</p>
			<p class="MLP-text">–&#160;Ticho!&#160;– Habiger se zaposlouchal.&#160;– Někdo pořád dupe po domě, já to slyším.&#160;–</p>
			<p class="MLP-text">–&#160;Ulrika, nesla vodu nahoru. Snad už nikdo nepřijde v&#160;takovým neřádstvu?&#160;–</p>
			<p class="MLP-text">–&#160;Tak,&#160;– rozhodl se Habiger a&#160;vzal si gumové holínky,&#160;– a&#160;teď jdu a&#160;zabedním celej barák. Tady neprojde ani myš. Na co máš tu sekyrku?&#160;–</p>
			<p class="MLP-text">–&#160;Vezmi si ji!&#160;–</p>
			<p class="MLP-text">Dělal, že neví, co uchopil do ruky. Došlápl do bot, hodil si prázdný pytel přes hlavu a&#160;odhodlaně vstoupil na déšť. Korýtko u&#160;zdi přetékalo, někdo by měl odebrat vody a&#160;obrátit necky, jinak mají vyplavenou ložnici. Dům podsklepený nebyl.</p>
			<p class="MLP-text">–&#160;Pudeš tam?&#160;– Tylda ho postrčila, když se zastavil.</p>
			<p class="MLP-text">Sevřel pevněji topůrko a&#160;kráčel blátem. Tylda se držela na krok za ním, horký plech na svítilně syčel. Posvítit nemusela, z&#160;kalužin se zdaleka bělala odhozená závora z&#160;lipového dřeva.</p>
			<p class="MLP-text">–&#160;Jak otevřu vrata, utíkej,&#160;– poradil Tyldě Habiger. Cítil vodu na hřbetě. Chvíle, ke které se odhodlal, ho zbavila posledního váhání. S&#160;napřaženou sekerou vletí dovnitř a&#160;udeří po hlavě každého, kdo se tam zrovna namane. Kývnutím nabádal Tyldu, aby pozvedla světlo a&#160;potichounku otevřela dvířka. Napřáhl se, a&#160;tu proniklo lijákem na dvůr několik nových hlasů a&#160;bušení do vrat. Proti štítům usedlosti se mihl kužel světla ze silné svítilny. Další samozvanci přišli vprostřed noci na Berhof.</p>
			<p class="MLP-text">–&#160;Nikomu už neotvírej, nebo se zblázním,&#160;– zaúpěla Tylda.</p>
			<p class="MLP-text">Sklonil sekeru a&#160;do chléva se neodvažoval vstoupit. Rychle poručil Tyldě:</p>
			<p class="MLP-text">–&#160;Zhasni!&#160;–</p>
			<p class="MLP-text">Ulrika přiváděla ke stavení pozdního návštěvníka. Strážmistr Lašica ji objevil na cestě spíš náhodným rozsvícením baterky, celá se choulila pod můstkem bez deštníku, bez kapuce a&#160;neřekla, že vyskočila oknem a&#160;co dělá venku v&#160;takovém počasí. Ale beze slova se nechala vést zpátky.</p>
			<p class="MLP-text">–&#160;Pěkně vítám, pane vachmajstr,&#160;– hlaholil Habiger, když odhodil závoru z&#160;vrat. Vůbec se nepodivil, že s&#160;četníkem přichází Ulrika, která měla ležet ve své komoře.</p>
			<p class="MLP-text">–&#160;Co zase vyvádíte?&#160;– ptal se četník skoro vesele.&#160;– Necháváš moknout lidi před vraty! Holka je celá vyděšená.&#160;–</p>
			<p class="MLP-text">–&#160;Ulriko, uveď pana strážmistra,&#160;– pravil Habiger, a&#160;než opět zmizel, stačil jim předat formanku.&#160;– Musím si něco zařídit v&#160;chlívě.&#160;–</p>
			<p class="MLP-text">–&#160;To jsou poměry,&#160;– kroutil hlavou Lašica a&#160;překračoval dešťovou kaluž, v&#160;níž plavala odhozená závora. Teprve ve velké světnici zhasil služební baterku a&#160;začal si vyklepávat vodu z&#160;pláště.</p>
			<p class="MLP-text">Dívka nejdříve vysvobodila fenu naříkající v&#160;komoře, pak rozfoukala uhlíky v&#160;kamnech a&#160;přiložila louč.</p>
			<p class="MLP-text">–&#160;Čekáte někoho? Viděl jsem světlo nahoře&#160;– a&#160;tady máte tmu.&#160;–</p>
			<p class="MLP-text">Děvče prostřelo na kachlích sporáku promáčený šátek a&#160;tímto jediným pohybem se celá jizba nějak zútulnila. Na stole byla otevřená kniha, fena zalehla u&#160;sporáku na obvyklé místo a&#160;zavřela oči; třísky popraskávaly a&#160;škvírami mezi pláty na kamnech skákaly ohnivé zášlehy na trámový strop. Ulrika si sedla na lavici a&#160;otočená k&#160;teplu začala si rozčesávat slepené konečky vlasů.</p>
			<p class="MLP-text">–&#160;Doufám víš, že zabili strýčka Floriána?&#160;– řekl Lašica.</p>
			<p class="MLP-text">Děvče se nepřestávalo česat, trhnutím hřebenu šly vlasy od sebe a&#160;chomáč jich zůstával v&#160;Ulričiných mokrých dlaních.</p>
			<p class="MLP-text">–&#160;Nenech se rušit, panenko,&#160;– dodal vlídně strážmistr a&#160;natáhl ruce ke sporáku. Plášť si odložil, uvolnil služební řemeny a&#160;karabinu s&#160;bodákem pověsil na hák u&#160;dveří.&#160;– Už jsem tu knížku někde viděl, čtete si na noc?&#160;–</p>
			<p class="MLP-text">Děvče neodpovídalo, otíralo si mokré čelo a&#160;chomáček vytrhaných vlasů si namotávalo kolem prstu. Vypadalo, jako by mu něco chtělo říci, a&#160;hned se odvrátilo.</p>
			<p class="MLP-text">–&#160;Jistě psaný švabachem.&#160;– Strážmistr si prohlédl knihu.&#160;– Ve vaší famílii jste uměli vždycky moc dobře německy; o&#160;čem to je?&#160;–</p>
			<p class="MLP-text">–&#160;Něco o&#160;vlcích,&#160;– odpověděla Ulrika.&#160;– Maminka mě naučila číst sama.&#160;–</p>
			<p class="MLP-text">–&#160;Tak, tak,&#160;– řekl Lašica už bez úsměvu,&#160;– příhodné čtení pro mladé děvče. To bude těžký odnaučit.&#160;–</p>
			<p class="MLP-text">Dívka se zamračila a&#160;šla hodit chomáček vlasů do kamen. Bez bázně se otočila, její vlasy začínaly schnout a&#160;zářit světlými odlesky z&#160;kamen. Přestala uhýbat očima, když strážmistr dodal:</p>
			<p class="MLP-text">–&#160;Takový je holt osud, dobří lidi se nakonec sejdou po smrti, umřeli skoro na den po sobě…&#160;–</p>
			<p class="MLP-text"><span>Nad postelí v&#160;koutě se černal veliký kříž a&#160;pod ním zbyl velikonoční věneček s&#160;rezavým jehličím. Kříž byl z&#160;jednoho kusu dřeva a&#160;prý ho donesl mamince strýček Florián k&#160;svatbě. Kvůli ní se nikdy neoženil.</span></p>
			<p class="MLP-text">–&#160;Měli by nejlepší hospodářství v&#160;kraji,&#160;– ozval se strážmistr s&#160;povzdechem,&#160;– kdyby se tady neobjevil ten šantala…&#160;–</p>
			<p class="MLP-text">Ulrika měla zavřené oči, nepatrnou chvilku mohli setrvat v&#160;naprostém tichu, neboť se již objevil ten, o&#160;kom byla řeč. Nesl vyčištěnou petrolejku a&#160;strkal před sebou trochu zadýchanou a&#160;také trochu nesmělou Tyldu. Červenala se jako děvčátko.</p>
			<p class="MLP-text">–&#160;Museli jsme dolít petrolej,&#160;– oznamoval Habiger,&#160;– to víte, pane strážmistr.&#160;–</p>
			<p class="MLP-text">–&#160;Přepadl jsem vás?&#160;– ptal se četník s&#160;pochopením.&#160;– Chytlo mě to v&#160;půlce cesty, tak jsem si povídal…&#160;–</p>
			<p class="MLP-text">–&#160;Nevadí, jste vítán,&#160;– řekl Habiger a&#160;utřel židli rukávem, než ji četníkovi nabídl.&#160;– Máte uznání pro drobný lidi.&#160;–</p>
			<p class="MLP-text"><span>–&#160;Jenom vylez na světlo, Tyldo,&#160;– vybídl strážmistr,&#160;– já tě nekousnu.&#160;–</span></p>
			<p class="MLP-text">–&#160;Na mou duši, pane Lašica,&#160;– vyhrkla Tylda,&#160;– já teď s&#160;chlapama nic, finito… Člověk si chce najít kapku klidu po tý špíně.&#160;–</p>
			<p class="MLP-text">–&#160;Správně. Líp ti sluší, když děláš hospodyňku.&#160;– Strážmistr pokojně sledoval, jak si uvázala k&#160;pasu zástěru, jak se otáčí kolem plotny a&#160;nosí na stůl. Deset let pobíhání v&#160;Heršlově kořalně ji vycvičilo. Pamatoval ji ještě jako hubeňoučké děvče, které obšívalo knoflíky hedvábných košil za osmdesát haléřů denně. Přes válku pořádně ztloustla, když udělali z&#160;Bergschenke vojenskou kantýnu a&#160;starého Heršla poslali do plynu.</p>
			<p class="MLP-text">–&#160;Hned vám vypadnu, jak to přejde.&#160;–</p>
			<p class="MLP-text">–&#160;Neexistuje,&#160;– zvolal Habiger, bylo to jiné hlaholení než po ránu, kdy mu přivedl strážmistr krávu,&#160;– popijeme, trochu si zazpíváme a&#160;Tylda vám ustele na lavici. Vždyť jsme svoji lidi!&#160;–</p>
			<p class="MLP-text">Přiťukli si, s&#160;Tyldou každý zvlášť. Lehký ruměnec prozrazoval, že by moc nenamítala, kdyby tu Lašica přenocoval. A&#160;Habiger také ne, možná by jim k&#160;tomu zahrál na harmoniku.</p>
			<p class="MLP-text">Lašica si povzdychl ještě mocněji, když mu dolili sklenku. Mohl tomu pobudovi závidět, sehnal si správnou ženskou na přezimování. Poleze k&#160;ní jak na pec a&#160;může přikládat. A&#160;na strážmistra čeká dole vychladlý kavalec, chybí mu sotva pět zim do penze, a&#160;na výminku u&#160;sestry v&#160;Hodoníně se moc neohřeje. Steskem se mu zkalily oči.</p>
			<p class="MLP-text">–&#160;Kape vám ze stropu?&#160;– probral se a&#160;sáhl si za límec. Pak se obrátil ke stropu.</p>
			<p class="MLP-text">–&#160;Co tam máš, člověče?&#160;–</p>
			<p class="MLP-text">–&#160;Co by bylo?&#160;– pravil Habiger,&#160;– sýpka.&#160;–</p>
			<p class="MLP-text">Ze stopečky vyplavalo na povrch kořalky zrnko žita.</p>
			<p class="MLP-text">–&#160;Skladujeme zrno přes zimu. To víte, skulinka se najde.&#160;–</p>
			<p class="MLP-text">–&#160;Tak budu pít žitnou,&#160;– rozhodl strážmistr. Vylovil zrno palcem a&#160;otřel prst o&#160;kalhoty. Rázem bylo po pohodě, u&#160;sporáku se probrala fena a&#160;zavrčela.</p>
			<p class="MLP-text">–&#160;Ticho, Reno,&#160;– řekla Ulrika. Odnesla si knihu od stolu a&#160;přiblížila ji ke světlu, když lidé ve světnici vzhlédli na strop. Otočila si knížku až teď písmeny k&#160;sobě, ale číst nemohla.</p>
			<p class="MLP-text">Sklonila čelo nad otevřenou knihou a&#160;čekala, kdy se proplíží domem neštěstí.</p>
			<p class="MLP-text">–&#160;Za chvíli vám začnou padat cihly na hlavu, Habiger,&#160;– promlouval strážmistr.&#160;– Hezkej barák, ale nesmí pršet nebo sněžit, pak je to zlý, že?&#160;–</p>
			<p class="MLP-text">–&#160;To dělají myši,&#160;– řekl otec.</p>
			<p class="MLP-text">Lašica se napil a&#160;přitom se na něho pátravě zadíval.</p>
			<p class="MLP-text">–&#160;Říkal jsem ti, že polezou do chalupy, když je venku slota?&#160;–</p>
			<p class="MLP-text">Habiger horlivě kýval, že to dobře ví.</p>
			<p class="MLP-text">–&#160;Představte si,&#160;– rozvyprávěl se stráž mistr a&#160;hodil si torbu s&#160;náboji na břicho, karabinu s&#160;bodlem měl až u&#160;dveří,&#160;– koho honím celý odpoledne?&#160;–</p>
			<p class="MLP-text">A&#160;bylo ticho naplněné praskáním ohně, fena přestala skučet.</p>
			<p class="MLP-text">–&#160;Jeptišku,&#160;– řekl strážmistr a&#160;již se nenapil.&#160;– Ztratila se mi zrovna u&#160;vašeho brambořiště. Pěknej plevel.&#160;–</p>
			<p class="MLP-text">–&#160;Fakticky?&#160;– Habiger se uštvaně zadíval přes stůl. Nové zrníčko právě propadlo a&#160;kleplo o&#160;láhev. Strážmistr snad cinknutí nepostřehl, při téhle zábavě se sotva opije a&#160;usne. Proto se mu snažili dolít stopečku, ale Lašica zakryl kalíšek dlaní.</p>
			<p class="MLP-text">–&#160;Víc mi nenalévejte,&#160;– řekl a&#160;náhle začal spěchat,&#160;– máš přece rozum. Jistě nechceš na odsun i&#160;s&#160;dětma. Máš takovou festovní ženskou do hospodářství, chytrou dcerku… Čte si německy.&#160;–</p>
			<p class="MLP-text">Lašica nemluvil nijak vesele, jen hodně nahlas, a&#160;opět se zadíval na strop; zdálo se, že nespolkne ani pálenku, kterou měl v&#160;ústech.</p>
			<p class="MLP-text">–&#160;Děkuju za pohoštění.&#160;– Nechal sklenku nedopitou, rázně vstal a&#160;zapínal si služební kabát.&#160;– Trochu jsem se ohřál, tak mi to chvilku vydrží. Dobrou noc vespolek!&#160;–</p>
			<p class="MLP-text">–&#160;Ale pane Lašica,&#160;– snažili se ho nyní svorně udržet v&#160;teple Habiger i&#160;Tylda,&#160;– přece nepůjdete do toho marastu, že se vám chce?&#160;–</p>
			<p class="MLP-text">Služba je služba,&#160;– řekl a&#160;stačilo pár kroků a&#160;už držel svou karabinu.&#160;– Vojáci nejsou daleko. Čekají v&#160;kostele… jistě to přestane.&#160;–</p>
			<p class="MLP-text">–&#160;Furt leje,&#160;– řekl Habiger a&#160;utřel opocené okno.</p>
			<p class="MLP-text">–&#160;To nic.&#160;– Lašica zasalutoval v&#160;plné výstroji a&#160;vykročil. Habiger mu stačil sotva posvítit na chodbě, jak spěšně opouštěl strážmistr dům.</p>
			<p class="MLP-text">Dosud lilo a&#160;byla pořádná tma, ale četník spěchal přímo přes kaluže k&#160;bráně. V&#160;místnosti zůstali jeho odchodem poněkud zmateni. V&#160;kamnech dohořívalo smrkové dřevo a&#160;vyčištěný cylindr petrolejky zářil jako málokdy, ale teplo se nějak vytratilo.</p>
			<p class="MLP-text">–&#160;Snad ti dá pokoj, Tyldo,&#160;– řekl Habiger.</p>
			<p class="MLP-text">–&#160;Taky doufám,&#160;– posteskla si nad prostřeným stolem. Otevřela láhev s&#160;okurkami, přinesla maso z&#160;komína a&#160;teď to mohla zase uklidit. Habiger koukal vytrvale přes okno, ale pro tmu nic venku neviděl.</p>
			<p class="MLP-text">Ani to, jak se vikýřem protáhla obrovitá postava a&#160;spustila se na hranici dříví, mrštně seskočila do bláta a&#160;přeběhla přes dvůr. Právě včas, aby dostihla za vraty strážmistra Lašicu.</p>
			<p class="MLP-text">Habiger zatáhl záclonku a&#160;začal si balit cigaretu. Četník byl teprve chvíli pryč, ale lidé ve světnici tušili, že se ozve něco zlého. Zvuky deště snad přehluší výstřel.</p>
			<p class="MLP-text">–&#160;Přečtu vám něco,&#160;– ozvala se nečekaně Ulrika z&#160;rohu místnosti, když se ticho protahovalo; nikdo ji neokřikl.</p>
			<p class="MLP-text">Dívčí hlas zazněl bojácně, zprvu slabounce, jako když začíná číst dítě v&#160;první třídě:</p>
			<p class="MLP-text">–&#160;Toto je vyprávění myslivce Johana Hoška o&#160;jeho setkání s&#160;vlky. Stalo se tomu tak v&#160;kruté zimě 1882 v&#160;polesí Winkelsdorf na lichtenštejnském panství…&#160;–</p>
			<p class="MLP-text">Habiger dosedl k&#160;načaté láhvi, papírek cigarety ještě neolízl. Dívčino čtení v&#160;plápolu ohně bylo čím dal jistější:</p>
			<p class="MLP-text">–&#160;Na den svatých Tří králů jsem se vracel ze služby polomem k&#160;své ženě a&#160;dětem. Vládlo přehluboké ticho a&#160;zářil měsíc, i&#160;když slunce docela nezapadlo… A&#160;jako jsem vídával v&#160;rodné vsi chodit husy na potok, tak se ke mně přidaly v&#160;zástupu stíny.&#160;–</p>
			<p class="MLP-text">Habiger si lokl s&#160;takovým chvatem, že si kořalkou popálil rty. Tylda smetla zrní ze sukně a&#160;naslouchala bez dechu. Jako by pronikl zvenčí zdušený lidský výkřik a&#160;vpadl do dívčina čtení.</p>
			<p class="MLP-text">–&#160;Tolik vlků jsem nikdy v&#160;kupě neviděl a&#160;k&#160;zoufání mi bylo žalostno při pomyšlení na mou světlovlasou dcerušku, kterou již nepohoupu na kolenou.&#160;– Ulrika si ukazovala prstem po řádcích zkroucených, starých písmen.&#160;– Hotovil jsem se však k&#160;obraně, i&#160;když vlčí počet byl sedmkrát hrůznější než množství nábojů v&#160;mé ručnici. Jako by sami čekali, koho si vyberu prvního…&#160;–</p>
			<p class="MLP-text">Ulriku vyrušilo klapnutí dveří. Kdosi se vrátil do stavení a&#160;utíral si boty o&#160;práh, důkladněji než domácí člověk, který se vrací z&#160;polí. Nechala ukazováček na místě, kam dočetla.</p>
			<p class="MLP-text">–&#160;Čti dál, dcerko,&#160;– vyzval ochraptěle Habiger.</p>
			<p class="MLP-text">Fena u&#160;sporáku se zvedla a&#160;zakňučela hrůzou.</p>
			<p class="MLP-text">–&#160;S&#160;pomocí boží jsem vypálil tak nešťastně, že jsem zasáhl samého vůdce smečky,&#160;– pokračovala Ulrika v&#160;předčítání staré legendy a&#160;snažila se přehlušit kroky tápající chodbou. –&#160;I&#160;nastal zázrak, místo aby se na mě vlci společně vrhli, začali hryzat svého poraněného druha a&#160;mne nechali v&#160;klidu a&#160;pokoji odejít. Zoufalé odhodlání mne zachránilo… avšak ještě dnes mne pronásleduje a&#160;trýzní onen hrozný nářek požíraného vlka, neboť jsem pochopil zákon oné smečky…&#160;–</p>
			<p class="MLP-text">Na tomto místě odstrčila dívka od sebe s&#160;jakýmsi odporem starou knihu. Ve dveřích, které se otevřely, stál chlap v&#160;strakaté bundě, ostříhaný jako trestanec, a&#160;svíral v&#160;pěsti zkrvavený nůž.</p>
			<p class="MLP-text">–&#160;Co jste ztichli, lidi?&#160;– promluvil a&#160;došel ke sporáku, kde spařil ostří dýky vroucí vodou. Dlaň si otřel o&#160;volně visící zástěru. Nikdo se neodvažoval pohnout.</p>
			<p class="MLP-text">–&#160;Jděte si ho uklidit. Aby vás nakonec nepověsili!&#160;–</p>
			<p class="MLP-text">Esesman usedl na prázdné místo za stolem. Omytým útočným nožem si odkrojil plátek uzeného masa a&#160;sáhl po láhvi. Sám si nalil do téhož kalíšku, z&#160;kterého pil před ním nebohý strážmistr.</p>
			<p class="MLP-text">–&#160;Cigárko, hospodáři, bylo by?&#160;– Napil se a&#160;přátelsky zamrkal. Nůž zapíchl do stolu.</p>
			<p class="MLP-text">–&#160;Děti,&#160;– vzmohl se konečně Habiger a&#160;upustil rozdrcenou cigaretu před sebe,&#160;– myslím, že bychom se měli pomodlit. Navštívily nás bestie a&#160;ne lidi.&#160;–</p>
			<p class="MLP-text">–&#160;Nechej spát pánaboha, dobráku,&#160;– pravil esesman, ale Habiger již začal:</p>
			<p class="MLP-text">–&#160;Zdrávas královno, milosti plná…&#160;–</p>
			<p class="MLP-text">Nikdo se k&#160;němu nepřidal, záhy zmlkl. Dál neznal slova a&#160;navíc si popletl modlitby. Tylda sotva dýchala na lavici u&#160;zdi a&#160;Ulrika pohybovala rty pro sebe.</p>
			<p class="MLP-text">Esesman spokojeně dojídal a&#160;popíjel za úzkostného mlčení zbylých lidí. Pak vzal dýku a&#160;nad sporákem odřízl šňůry.</p>
			<p class="MLP-text">Habiger přikývl, vstal se země, políbil se s&#160;Tyldou a&#160;nechal si svázat ruce. Ulrika se požehnala křížem, šla a&#160;otevřela okno, než na ni dojde řada. Do světnice čišel svěží vzduch, všechno se odbývalo v&#160;neskutečném tichu. Kdesi na konci zabláceného dvora se černalo zabité lidské tělo. Teprve nad ním si lidé na Berhofu uvědomili, že déšť venku ustal.</p>
		</div>
</body>
</html>